0303b01: 天王水鑑海和尚五會錄卷第六
0303b02: 嗣法門人原澄等編
0303b03: 尺牘
0303b04: 復雪岷方司李諱象璜
0303b05: 別來未幾青黃兩度俛仰光儀心焉如擣唯台臺灑
0303b06: 灑襟懷蕩蕩施設治政之間有若庖丁解牛公堂說
0303b07: 法無待清獻聞雷苟非睿明洞開曷能臻此超遙容
0303b08: 與哉李君學士好道之人承指乃參貧道貧道不引
0303b09: 枝蔓唯以本分提持且未見其虛往實歸臨別漣然
0303b10: 蓋道情非世情也茲讀手翰台臺何溢美誇許之若
0303b11: 是耶日者又蒙賜以慧日慈雲之扁兼率耿太守贈
0303b12: 以荊南祖庭之額久廢天王茲者興復實借光多矣
0303b13: 況未寸函申謝何以辱教殷殷更欲闡明斯道惠及
0303b14: 來學第涼德不慧之山僧無能副台臺之盛念矣然
0303b15: 道有時而弘唱逾高和逾勝茲時貧道何能使道而
0303b16: 弘哉臨書引領統惟垂諒。
0303b17: 與黃檗和尚
0303b18: 太白一燈光明天下分輝續燄徹古通今內聖外王
0303b19: 咸為隆重其最著者唯吾徑山容老人也老人目擊
0303b20: 時衰世變法門混淆日久邪宗僭竊之輩猶此而興
0303b21: 遂爾別集述而嚴統作蓋為見諸行事深切著明非
0303b22: 謂空文而載雖人以此罪老人然人亦以此知老人
0303b23: 也老人化去未經十祀座下法門豪傑如金粟元東
0303b24: 明鑑資福廣龍華宗相續而往某以老人靈塔猶恐
0303b25: 未安竊常疑之不然天奪何致此耶唯吾黃檗和尚
0303b26: 道振七閩風聞楚越克紹祖山特非偶爾幸加留意
0303b27: 老人靈塔或龍虎沙水之不吉或入塔安位之期未
0303b28: 良協同堪輿細而察之儻得老人寂光神安蔭覆吾
0303b29: 昆則法門大幸事也某頃來晴川得值鱗便肅此荒
0303b30: 函達於左右伏冀鑒我微忱則先老人光明廣大千
0303c01: 秋烜赫亦相傳而無盡也天王中興碑記傳以教覽
0303c02: 臨楮依依曷勝神來。
0303c03: 與容菴宋吏部諱學洙
0303c04: 渚宮一別迄今八載不唯光儀間闊亦且鴈斷衡陽
0303c05: 咫尺之間竟同河漢豈倡和因緣法門機會而有時
0303c06: 節乎門下年來眼空無物唯道是持佛祖公案竊聞
0303c07: 有會出言往往驚人視聽然欲與從上宰官居士受
0303c08: 法有師名留燈錄榜樣後來道垂千古須是一真不
0303c09: 立萬法圓融方與古人把臂共行且今法道濫觴亂
0303c10: 統滿地唯門下高明故興言及此知不我誕法門幸
0303c11: 甚吾宗幸甚。
0303c12: 復掌山鄭內翰
0303c13: 酷暑炎烝人人勢畏千竿竹十畝蓮何能得也然且
0303c14: 伐木鳥鳴之時未嘗不懷掌山之美人咫尺天各一
0303c15: 方無能聚晤況其欲發歸舸遠去兩浙七閩之間又
0303c16: 當何如也天下無變遷者道而已矣天下無間然者
0303c17: 道而已矣然道既無變遷亦無間然予與掌山之交
0303c18: 烏有變遷間然哉蓋予與掌山之交者道而已矣苟
0303c19: 不以道為交世之態人之情得不變遷間然乎是以
0303c20: 肝膽楚越矣況掌山胸藏武庫足滿天下老衲名人
0303c21: 靡不從游而稱當世大儒者乎竊聞仁者贈人以言
0303c22: 茲掌山遠還特以言贈苟如此鑒諸則交之深矣而
0303c23: 予亦有榮望焉。
0303c24: 與檗菴徐司李諱行
0303c25: 壬寅秋櫂過蘄春聞大令名迄今六載不能忘於心
0303c26: 也所謂不能忘者以門下眼內空天下腹中小乾坤
0303c27: 而於吾道大有得手佛祖機緣亦嘗會悟物格格物
0303c28: 一貫徑山木樨無隱廓然匡阜子韶山谷豈讓昔賢
0303c29: 殺也活也自由手腳佛也祖也當頭按過果如是乎
0303c30: 吾當賀之鹿野觀察昨至天王言及門下僑寓渚宮
0304a01: 是勒荒函先以通候儻不我棄驅馬來山再有長論。
0304a02: 又
0304a03: 昨承惠顧兼以垂問十年已前此地荒煙蔓艸十年
0304a04: 已後此地峻宇長廊不知天王眼目在荒煙蔓艸中
0304a05: 在峻宇長廊中貧道就而荅之蔓艸一堆柴長廊幾
0304a06: 擔土竊恐門下不能直下釋然領略今再申之然天
0304a07: 王眼目不在荒煙蔓艸峻宇長廊中若在峻宇長廊
0304a08: 中眼目即同土木若在荒煙蔓艸中眼目則是無情
0304a09: 既不在此二處便請下一轉語若點得出贈以一條
0304a10: 撐天柱地拄杖子。
0304a11: 復允菴吳別駕諱斌來書請詳悉天王之訛
0304a12: 手翰所云應酬之外默坐公堂恍惚之中覺有物焉
0304a13: 獨恨塵勞關鎖不能猛然解脫左右既知恍惚之中
0304a14: 有物而存試看應機酬酢之時是此物歟喜怒哀樂
0304a15: 之時是此物歟折旋俯仰之時是此物歟若以總是
0304a16: 此物更欲離關鎖求解脫得無重增其慮乎況以應
0304a17: 對究心之外欲明天王混淆之由請詳直書苟非靈
0304a18: 山委託有願而來何能致此思惟哉天王道悟法嗣
0304a19: 馬祖所出龍潭崇信信出德山宣鑑鑑出雪峰義存
0304a20: 巖頭全歲其雲門法眼兩宗實乃天王之系也有宋
0304a21: 景德年間吳僧道原修集傳燈未識從上碑版謬收
0304a22: 龍潭系於天皇之下雲門法眼相隨而去是故混淆
0304a23: 之由始於道原也百世之下競起而爭亦始於傳燈
0304a24: 也張無盡公竊常疑之雪峰迅捷當出馬祖後得達
0304a25: 觀穎公所獲節使丘玄素所撰天王塔銘始知雪峰
0304a26: 為馬祖五世孫無盡眼目擇法驗人果不誤矣諸家
0304a27: 辯論代有其人奈何久假一期難歸吾天童悟和尚
0304a28: 思作一書正其訛謬多因修葺以寢厥心吾徑山容
0304a29: 和尚善繼善述遂著五燈嚴統刪去妄竊以定正宗
0304a30: 話行海外案垂千古吾常謂人解曰其所辯而爭者
0304b01: 宗派也雲門法眼久無人矣伊何固執焉然辯而不
0304b02: 能清者已有景德傳燈一訛書矣其不辯而自清者
0304b03: 已有唐之侍郎歸登所製南嶽讓碑列法孫天王道
0304b04: 悟圭峰荅相國裴公宗趣狀馬祖之嗣首曰江陵道
0304b05: 悟權德輿氏所撰馬祖塔銘弟子十一人道悟在焉
0304b06: 歷代帝王稽古略引載天王之事詳而且明宋有佛
0304b07: 國續燈敘明雪竇重顯為馬祖九世孫呂夏卿銘雪
0304b08: 竇顯公之塔亦係馬祖九世孫覺範林間錄辯明天
0304b09: 王拱辰祖源通要乃載天王於馬祖之下大川五燈
0304b10: 會元辯清天王晦巖人天眼目五家宗派序亦博論
0304b11: 天王雲壑心燈并續天王元有念常佛祖通載紀入
0304b12: 天王碑銘明有少林聯芳碑記原載天王於馬祖之
0304b13: 派汝稷指月錄分清天王黎眉教外別傳天王系於
0304b14: 馬祖之統天童直說明析天王虎嵒禪燈世譜編證
0304b15: 天王吳侗氏之定祖圖亦收天王歸於馬祖之譜大
0304b16: 興善寺一華五葉之圖雲門法眼祥發於天王王谷
0304b17: 正名之錄備悉天王之由且二十種書朝歷五代各
0304b18: 各清正已為定典有入龍藏有行山野況復清有嚴
0304b19: 統炳如日星天王新樹豐碑高一十五尺一為工部
0304b20: 鄭公之記一為雲居顯公之文紀載其事俱為不磨
0304b21: 所以不辯而自清也法門明眼得一展筆豈肯糢糊
0304b22: 放過況於左右王事鞅掌間一詢及無盡夏卿之身
0304b23: 再現所謂有願而來委託其事者也或謂傳史無玄
0304b24: 素之名殊不知宋儒避國諱改為元素歐陽修貶夷
0304b25: 陵令嘗集神女廟詩李吉甫一首丘元素一首貞元
0304b26: 十四年石刻黃牛峽下夔州巫山界石刻亦然遂謂
0304b27: 無此人何讀書之不多而博究之未通也茲因來索
0304b28: 潦草佈復臨書懷想不勝依依。
0304b29: 與友人恆和大師
0304b30: 不奉教言忽忽春光十七度每懷道範行行明月上
0304c01: 三更是以南北殊途鴻音杳絕想顛毛各已霜曰形
0304c02: 影俱非昔時嗚呼感念之私寧無集於中乎幾欲追
0304c03: 隨杖履奈何業繫天王屢從雲水覓師行止竟無準
0304c04: 音前住維揚得聆卓錫商城又在江陵傳聞杯渡樊
0304c05: 口昨來漢上始知新創鹿野苑與諸子吟風嘯月高
0304c06: 枕羲皇之上為之平生興況獨不慧勞勞歲月上而
0304c07: 荊下而揚作馬為牛且無寧晷茲欲構一退居或吳
0304c08: 或楚落成之日奉迎象駕共延天年亦得把臂快談
0304c09: 長林豐艸之下為吾生樂事更何為哉裁此奉達統
0304c10: 惟察之萬水千山唯神來耳。
0304c11: 復明震黃居士
0304c12: 兩接手教知居士遯蹟鄂渚道履清嘉為喜為慰但
0304c13: 其中囊囊蕭然切勿以此為慮耳財者世間之害也
0304c14: 多少英雄向此中埋卻所以龐公盡沉湘江以快其
0304c15: 身此時居士非人所使其貧蓋天所助其道矣昔者
0304c16: 所送一偈弗可以此作付法會弗可以此作開示會
0304c17: 於其中間弗可以此甚無謂也弗可以此孤負山僧
0304c18: 也是以草率數行少申奉復茲時山僧沉痾一枕諸
0304c19: 緣屏謝并以附聞餘不多及。
0304c20: 復荊州諸護法宰官
0304c21: 時接雲翰讀之反復深知公等唯以天王法席不可
0304c22: 虛荊南化道不可無人懃懃懇懇為懷為念是以
0304c23: 尊法重人千里遠招此非昔時記之深而安能有
0304c24: 如是哉山僧已擬今春買櫂朝暮還荊不意地藏重
0304c25: 建殿閣堂寮相繼維新雖巨商自為擔荷獨功浩一
0304c26: 時難竣此際不無之躊躇遂有方於台命也至若天
0304c27: 王祖席諒以垂護如初又不在山僧之喋喋矣臨書
0304c28: 依依不盡所懷。
0304c29: 復松濤徐侍御諱養心
0304c30: 韓退之之排佛一時妄耳後歸心吾門實乃悔過其
0305a01: 愆矣往往後學竊比排佛之說毀吾聖人之教正如
0305a02: 吹光割水何傷吾道大儒明察小儒輕率左右諒之。
0305a03: 題跋
0305a04: 題玄宰董宗伯所書金剛經
0305a05: 士大夫崇信吾教委身虛懷問道歸心如裴休相國
0305a06: 之於黃檗白居易侍郎之於佛光陸亙大夫之於南
0305a07: 泉陳操尚書之於睦州黃庭堅太史之於黃龍張九
0305a08: 成侍郎之於徑山往往皆博達偉人一時浩歸吾教
0305a09: 所謂儒門澹薄收拾不住也至明毅廟時崇信之心
0305a10: 猶然未衰宗伯書經所由來也宗伯書經多種此經
0305a11: 係是江陵吳弘功宰江都時所贈可見吳公亦是好
0305a12: 道士大夫也是故宗伯書經以贈而吳公攜歸又摹
0305a13: 石於沙市觀音寺闖賊陷荊一埽劫灰無可留者而
0305a14: 此經獨存可謂金剛不壞矣然則此乃宗伯之金剛
0305a15: 若是如來親談之金剛豈止經此一劫而已哉。
0305a16: 題天童悟和尚登金山詩
0305a17: 臨濟之道盛而復衰興而復廢其在明季如一縷之
0305a18: 繫鼎九卵之纍棋危之甚矣其持危輓廢後五百世
0305a19: 起而振者則吾天童和尚也夫聖人降世為拯沉淪
0305a20: 雖起寒微穎脫非凡不事翰墨而動筆皆是草聖不
0305a21: 精詩書而開口便成章法和尚萬曆丁未春自燕還
0305a22: 南是時尚未受囑氣宇已自不群偶登金山輒成是
0305a23: 句不獨自出手眼猶且玉韻驚人其繪文琢句者曷
0305a24: 能有此哉吳人勒石已供游客後孤雲鑑禪師重樹
0305a25: 豐碑并自手書垂鎮金山又以騷人采入詩林合成
0305a26: 風雅然則讀之者幸毋作文字詩句觀當眼豁心開
0305a27: 可也。
0305a28: 跋夔州郡守夢得破山明和尚偈
0305a29: 丙午春夔州郡守夢破山和尚與一扇展讀其偈曰
0305a30: 屣聲滑滑嚮蒼苔老去尋山亦快哉回首五雲堪一
0305b01: 笑澹然瀟灑出塵埃覺即遣候和尚已化去矣郡守
0305b02: 以此為辭世之偈乃梓而遍示之且和尚自出天童
0305b03: 之門聲名洋溢乎東南逮歸蠶叢道價益盛然其筆
0305b04: 其舌玅有入神尟有不發揚其道者即發揚之處不
0305b05: 帶濂涎逆行順行自由自在實乃大乘菩薩游戲國
0305b06: 土開覺眾生者也今視此回首五雲堪一笑澹然瀟
0305b07: 灑出塵埃之句似有羈絆脫去覺非菩薩涉世無礙
0305b08: 雖則夢幻之語竊恐傳夫後世以郡守之妄誣和尚
0305b09: 為二乘之人也況辭世之偈關乎人天眼目由是不
0305b10: 慧振筆跋之。
0305b11: 題玅明子折疑論
0305b12: 天下無二道聖人無兩心既無二道兩心則何分華
0305b13: 夷三教譬夫人之一身有肝膽焉有腸肺焉名雖有
0305b14: 異實共一命也儒者顯者也釋者隱者也顯以治國
0305b15: 隱以學道有其道矣君王不得為臣諸候不得為友
0305b16: 非有慢也無苟榮也遂爾高風獨立或為人天師表
0305b17: 或作鬼神恃怙則巍煥無為道在無所不在俗夫不
0305b18: 知以己之學方人之見謂曰鐵硯磨穿故紙鑽破尚
0305b19: 不能通心達理彼殊方異教廣大深遠望重若是猛
0305b20: 有疑焉玅明子學佛之徒也終不以己之道博論雄
0305b21: 談唯其疑之所請明而折之宛若庖丁解牛恢恢乎
0305b22: 游刃其有餘地俗夫曲辯不得亦醒久坐甕中不知
0305b23: 乾坤許大且赧然愧畏矣然斯論也折其疑已予則
0305b24: 不然請其更疑大疑所謂大疑必有大悟大悟必有
0305b25: 大明大明方識天下無二道聖人無兩心更不疑吾
0305b26: 聖人之道有異也。
0305b27: 題孔子世譜
0305b28: 莊生譏孔子行仁義道德猶如駢拇枝指附贅縣疣
0305b29: 亦若行舟於陸推車於水又曰先王仁義道德正如
0305b30: 芻狗陳而無用悲夫蒙莊可謂夏蟲不知春秋者也
0305c01: 夫春秋之世周室微而道德廢仁義亡而霸業興亂
0305c02: 臣賊子出焉宣尼蒿目而憂憮然而起周流列國轍
0305c03: 環天下約人以禮樂曉人以信忠識之以義趨規之
0305c04: 以仁行作春秋修周易名分無紊道德有隆孰謂駢
0305c05: 拇乎孰謂枝指乎所以天不生孔子萬古如長夜又
0305c06: 豈與蒙莊獨善其身同日而語哉今宣尼之裔枝葉
0305c07: 繁茂門戶赫然亦皆宣尼之德澤乃繼微子之宗系
0305c08: 與世豈不煌哉茲因徵及輒以荒言敬書其譜後識
0305c09: 者勿以余為多辯焉。
0305c10: 題列僊傳
0305c11: 天下論僊者首以老耳次即莊周其後失其真矣何
0305c12: 則往往以身為不老修之延年翀舉升天亦為玅術
0305c13: 殊不知饒經八萬劫終是落空亡又不知吾有大患
0305c14: 為其有身是故修者不識其本致使門庭至今落莫。
0305c15: 題天王寺古鐵傳為佛軀所化或鐘所鎔約四五千斤
0305c16: 物有所待理有時而彰其天王寺古鐵乎寺刱於唐
0305c17: 道悟禪師所闢荊南節度使親臨訪道見路隘車馬
0305c18: 節使發怒因感空中有聲曰我是天王神節使設拜
0305c19: 懺悔遂建寺號曰天王悟元和戊戌夏示寂節使為
0305c20: 撰塔銘當是時道場必乃雄傑至宋以祝融廢盡瓦
0305c21: 礫無存獨一巨鐵暴露坡下是鐵也遠不具論即明
0305c22: 時居民有近傍撫摩者旋即頭疼惱熱焚香禱之即
0305c23: 愈又有冶人竊為所胥將掘之時天際巨雷哼哼更
0305c24: 復電光閃閃冶人由此驚退荊總戎鄭公欲取鑄西
0305c25: 瓜之炮發卒五十將舉之時仍晦冥忽作風沙陡起
0305c26: 卒乃驚退然則世間有用之物防守不堅人且賊之
0305c27: 況數百年無主之鐵有用之物幾不被人竊去尚乃
0305c28: 存之其天王神護歟古鐵自護歟不然未有不廢傾
0305c29: 者也順治戊戌夏予始至荊開法鐵佛己亥上元解
0305c30: 制攜職事十餘輩親訪其處撥艸視鐵其蹴蹴然似
0306a01: 有愁戚之態予乃喟然曰吾亦有願而來卿有靈能
0306a02: 助我乎至辛丑五月方於此誅茅除日薄暮鳴鼓三
0306a03: 擊予領眾至其處眾拒曰不可輕動恐致禍予叱曰
0306a04: 物見主眼卓豎何禍哉遂拽起上坡距三門不遠予
0306a05: 拙筆書一額曰天王古蹟更書一佛字於上命匠以
0306a06: 金剛鑽鐫之往來觀覽者如市其精精然覺有喜容
0306a07: 是時道場已建一閣一殿矣嗚呼寧非物有所待理
0306a08: 有時而彰也哉是以書之告夫來者。
0306a09: 題黃龍寺石龍
0306a10: 曩閱楚會檮杌載靈山寺右有石龍鱗甲飛動乘虛
0306a11: 欲來予初未信至戊申夏重闢黃龍寺都人謂予言
0306a12: 曰此後山有石龍焉領予親視予曰此好事者所雕
0306a13: 琢耳後因掘土數尺仍復獲之鱗甲完美精潤有色
0306a14: 擊之鏗然有聲始信好事者不能如此為之乃山之
0306a15: 靈也造物之靈也夫造物之工能使物之為青為黃
0306a16: 為赤為白或使升降飛騰或使興雲布雨攪天池涌
0306a17: 地闕傾山覆海變變化化無有窮盡況復能使頑石
0306a18: 為乎人在塵埃之中汩汩芒芒竟不知萬物之所以
0306a19: 自心之變動且亦曷能號稱萬物之靈哉悲夫黃龍
0306a20: 與靈山相去僅一牛吼地而有石龍即此龍矣龍左
0306a21: 有石壁正當所建法堂之後予命門人明震擘窠書
0306a22: 黃龍道場四大字鐫之更勒黃龍寺始末與石龍并
0306a23: 稱勝概所謂德不孤必有鄰也。
0306a24: 序
0306a25: 慈報錄序
0306a26: 傳曰武王周公其達孝矣乎夫孝者善繼人之志善
0306a27: 述人之事者也且武王克商光有天下身服顯名丕
0306a28: 振先德周公輔相三王纘成大業其事君事親之孝
0306a29: 百王千聖莫之與京尚未揄揚舉及獨乃暴出繼志
0306a30: 述事一語可見世間支延道德端在繼往開來使前
0306b01: 人有志有事俱不泯滅仲尼之言不亦深長之思哉
0306b02: 予生顓愚又復固陋父母劬勞師長雨露欲一展報
0306b03: 愧未能也然先人有志不逮之事則未嘗泯滅于懷
0306b04: 由是戊戌挂笠荊南之鐵佛窮蒐天王之舊址披茸
0306b05: 驅虎興復區宇象設尊嚴碑版樹立戊申鄂渚復獲
0306b06: 黃龍道場翦除宿莽刱還舊業其搰然以竭力乃聊
0306b07: 報先人之宿志兼以五坐名坊慇懃行道一十五年
0306b08: 以資吾親蓋是不忘所自奚敢稱曰善繼善述之人
0306b09: 因之剞劂殘槁遂命名曰慈報嗚呼慈恩浩渺烏能
0306b10: 報哉。
0306b11: 碑
0306b12: 先父母二碑
0306b13: 原夫汪洋之海必有其源覆天之木豈無其根聖人
0306b14: 降蹟賢士挺生寧曰無父母而遺其本也既不遺其
0306b15: 本必報之達之也養不足以報父母而聖人以德報
0306b16: 之德不足以達父母而聖人以道達之道也者非世
0306b17: 之所謂道也離情謂越死生通萬化徹古今天下之
0306b18: 至道者也德也者非世之所謂德也廣萬善含仁心
0306b19: 導品物出沉淪天下之至德者也某材愧散木吾父
0306b20: 母難為報也所以壬寅秋仲命駕江陵拜祭斯山今
0306b21: 復重來勒此二石一奉吾父於月墳之右一奉吾母
0306b22: 於黃陸公山之前吾父名應台故於崇禎甲戌九月
0306b23: 逮某壬辰自天中旋歸禮葬吾母張氏故於甲申九
0306b24: 月即某彼時就葬吾父母所生七女三子長子夭亡
0306b25: 次子亦亡某其第十子也念雙親既喪兼世又遷功
0306b26: 名塵垢何能羈我遂拜辭家廟祝髮披緇走求聖人
0306b27: 之道於四方百種磨礱而契證故不敢遺其本往來
0306b28: 江漢以斯至道達於吾父母也或曰父母遺體髮膚
0306b29: 不敢毀傷師雖明道髮膚已毀嗚呼斯人見其蹟未
0306b30: 見其理也蹟也者末也理也者本也吾將以本達吾
0306c01: 父母可謂至也況太伯斷髮文身千古稱曰至德矣
0306c02: 乎。
0306c03: 又
0306c04: 生事死葬祭之之禮乃人子之首行亦天下之孝本
0306c05: 也或曰此閭夫閭婦之行何足盡才人豪士之道也
0306c06: 才人豪士必任一官乃效一職高車駟馬光炫門庭
0306c07: 為其孝矣或曰此形名聲勢之行亦何足盡聖人君
0306c08: 子之道也聖人君子必見其道明其德或經濟天下
0306c09: 或輔相邦國堯舜禹湯周公孔子乃其人也堯舜禹
0306c10: 湯以道治天下其親乃不顯乎周公孔子以德輔天
0306c11: 下其親乃不揚乎是以古今有異教道不同欲人為
0306c12: 善之心則其一也某雖不敏教人務本趨善以報吾
0306c13: 親雖曰親之不顯天下孝道之理盡也吾何晦焉謹
0306c14: 稽首拜手而為之記。
0306c15: 
0306c16: 
0306c17: 版存嘉興府楞嚴寺經坊流通
0306c18: 康熙十一年重陽日謹識
0306c19: 
0306c20: 天王水鑑海和尚五會錄卷第六
0306c21: 
0306c22: 
0306c23: 
0306c24: 
0306c25: 
0306c26: 
0306c27: 
0306c28: 
0306c29: 
0306c30: 
0307a01: 天王和尚行錄
0307a02: 師諱慧海字水鑑號沙翁武昌興國謝氏子生明天
0307a03: 啟六年丙寅至清乙酉年二十不甘處家詣報恩寺
0307a04: 祝髮即北游教席庚寅以生死大事南還一日飯後
0307a05: 看本來面目劃然大悟說偈曰面目全彰不覆藏幾
0307a06: 回叉手問中堂於今見也非他見慶快平生百骨涼
0307a07: 謁徑山費隱容和尚尚曰那裏來師便喝尚曰放汝
0307a08: 三十師又喝遂起名受具復訪吳興獨冠敬禪師乃
0307a09: 印法焉順治戊戌夏至荊開法鐵佛辛丑中興天王
0307a10: 壬寅應維揚地藏請乙巳再住天王戊申重建鄂州
0307a11: 黃龍庚戌赴漢陽棲賢冬仍東下重建地藏師五坐
0307a12: 道場四處開闢其道在天下言落江湖不能盡紀謹
0307a13: 錄所行歲月勒於天王壽塔之陰庶有考云明淵書
0307a14: 天王和尚四十大壽兼送返錫荊南序。
0307a15: 佛法猶日也日無地不照又猶水也水無地不流而
0307a16: 俗眼不知指土木形骸而謂之佛是何異於鑿牖見
0307a17: 光而曰日顓在是掘地沒泉而曰水顓在是豈理也
0307a18: 哉夫佛法不生不滅不增不減不限南北不分遠近
0307a19: 是以聖聖相承燈燈相續或舉毫端而建寶王剎或
0307a20: 坐微塵而轉大法輪或一拳捶碎虛空或一腳踢倒
0307a21: 須彌中間別有神通游戲於法自在又豈有彼此去
0307a22: 來相於其間耶天王大和尚玅齡悟道信乎不凡諸
0307a23: 方尊宿無不稱為英傑昔者開法荊南重闢天王荊
0307a24: 人聞說法者莫不皈依茲以松石之請遂結伽於真
0307a25: 州地藏禪寺儀人聞說法者亦莫不皈依僧夫荊也
0307a26: 特以寺古傾頹殿閣廊廡得賴結構況寺建於唐從
0307a27: 未一開法席而師單刀直入痛棒熱喝雷驚電掣不
0307a28: 知喚醒聾聵多少其為開宗第一又何疑焉儀人方
0307a29: 戀慕不衰而荊人迎請復至再至三儀人曰我師也
0307a30: 荊人曰我師也二州之人爭相戀慕亦足以見師之
0307b01: 教化所至也然而佛法猶日也猶水也日無地不照
0307b02: 水無地不流而佛法之所通又豈限南北分遠近乎
0307b03: 哉師迫於荊人之請今將杯渡而南矣儀人留之不
0307b04: 得而戀慕之情又無由申值師今年大壽故假塵言
0307b05: 以祝之亦惟願佛法無地不照無地不流而人之慕
0307b06: 師者慎勿鑿牖見光而曰日顓在是掘地沒泉而曰
0307b07: 水顓在是也則庶幾矣是為序。乙巳夏四月
0307b08: 賜進士第奉憲大夫　欽差河南通省管河水利兵
0307b09: 備道提刑按察司僉事兼參議前工部都水清吏
0307b10: 司主政提督通惠河道盛治頓首拜撰。
0307b11: 荊州天王禪寺中興碑記
0307b12: 唐貞元元和間真僧輩出而佛理宗乘於時丕盛其
0307b13: 在荊南則天王天皇二禪師其炳炳矣二師生同時
0307b14: 住同地而一嗣南嶽一嗣青原其功行亦正相等是
0307b15: 則當日卓錫之場即為後世傳衣之地固當亙累劫
0307b16: 而並存然數百年來天皇猶有寺也而天王遺蹟已
0307b17: 付之斷煙殘照其荒落也不知幾年矣夫天王道悟
0307b18: 師本渚宮人也嘗謁馬祖時祖囑曰汝若住持莫離
0307b19: 舊處師便返荊結廬距郭不遠後節度使丘玄素遂
0307b20: 於府西刱寺居之額曰天王即師他日示寂地也稽
0307b21: 之往牒碑志猶存獨寺既不可考即荊郡乘乃不多
0307b22: 及亦為何哉蓋嘗考之後周時詔廢浮圖凡天下寺
0307b23: 塔悉就毀滅獨天皇寺以有張僧繇所繪先聖象存
0307b24: 焉遂得獨免豈天王寺之廢適在是時耶獨怪天王
0307b25: 之裔數傳而為雲門法眼二宗宗系號稱最盛兒孫
0307b26: 遍天下而祖父發祥之處莫有過而問者不大可悼
0307b27: 歎乎順治戊戌有水鑑海大禪師住錫於荊深慨夫
0307b28: 法席之傾頹致衣珠之迷失而悲愍獨切焉因為蒐
0307b29: 之得荒基一片於榛莽中尚餘塔址鐘鐵且此地周
0307b30: 圍十里許社名天王堂是則當日天王道場端在是
0307c01: 矣因以大願力共此都人士經營之無何而殿閣門
0307c02: 廡煥然大備舉數百年久湮勝蹟而一旦勃焉重興
0307c03: 非甚盛舉哉越甲辰余以榷事至荊間一游覽不勝
0307c04: 贊歎寺僧明哲因以其碑記請焉余雖譾劣無文然
0307c05: 竊幸天王有靈遺蹟復炳使至止斯地者得從瞻依
0307c06: 禮拜其下想見當日馬祖所謂識取自心本來是佛
0307c07: 之指是則天王一燈常明斯世實維鑑公大禪師斯
0307c08: 舉是賴焉遂為斯文昭以誌之若曰名人之文可垂
0307c09: 不朽欲以補郡乘所未備而遠與僧繇之繪事同功
0307c10: 則請以俟後之君子可也因為之記。
0307c11: 賜進士出身文林郎奉
0307c12: 敕提督湖廣荊州等處地方抽分兼管河道工部屯
0307c13: 田清吏司主事前翰林院庶吉士豫章鄭日奎撰
0307c14: 文
0307c15: 欽差整飾辰常靖州等處地方兵備兼管水利分巡
0307c16: 湖北道湖廣布政司參議兼按察司副使陳士本
0307c17: 篆額
0307c18: 欽差撫治荊岳整飾施歸等處湖廣按察司分巡上
0307c19: 荊南兵備道王輔運書丹
0307c20: 大清康熙三年甲辰秋委官趙慶鴻監寺明哲勒石
0307c21: 荊州天王禪寺中興碑記
0307c22: 夫荷單傳正印為佛祖後裔者其大節有二一曰烹
0307c23: 鍛人才二曰光復祖席人才不鍛慧命斷絕雖有名
0307c24: 山巨剎不旋踵而坵墟矣祖席不復古蹟荒湮不唯
0307c25: 失前人基業雖有人才亦闡化無地矣二者不可偏
0307c26: 廢也然欲恢張祖席又當其所繫之大小而緩急
0307c27: 興廢唯所設施所係者小則可興可廢可緩可急贅
0307c28: 疣視之亦得也若其剎為佛祖所必賴法道之所必
0307c29: 爭宗派源流所必待剖判者而荒煙宿莽任其蕪沒
0307c30: 不一為大呼攘臂奮身恢復曷以號克家兒孫也哉
0308a01: 則今荊天王禪寺是矣夫中興天王禪寺者沙翁海
0308a02: 禪師也今且言其開山之祖名道悟渚宮人謁馬祖
0308a03: 洞明大法住荊州天王寺法嗣一人即龍潭信也厥
0308a04: 初道場必爾完整歲久浸廢鞠為茂艸獨寺門一巨
0308a05: 鐵為天王舊物神鬼護擁有竊掘者輒雷電晦冥屹
0308a06: 不可動距寺三里許為鐵佛寺即天王退居也會沙
0308a07: 翁挂錫晴川荊南道俗走幣牘以鐵佛請沙翁念祖
0308a08: 蹟陵夷慨然荷笠而往開法四載大啟禪風為建禪
0308a09: 堂方丈及各寮二十餘楹辛丑夏復訪天王古址重
0308a10: 闢道場第寺基久為民業特捐衣盂充價購贖遂不
0308a11: 辭荼苦鳩工度材建拈華殿奉天人師殿後豎梵天
0308a12: 危閣前則建四王寶殿左右為廊廡三十餘楹用棲
0308a13: 僧眾而祖席規模則巍然傑出非沙翁以英玅之年
0308a14: 具開闢之力孰能一剎兩剎咄嗟指顧陡見興復也
0308a15: 哉然此尤未足為沙翁奇也所奇者徑山費隱容老
0308a16: 人為五燈列祖慧命防閑僭亂編輯嚴統以定宗支
0308a17: 所首辯者則天王天皇兩派之淆訛也使無人焉親
0308a18: 履其地窮其源則揣盤模象鬥爭繁興曷有底止今
0308a19: 沙翁為老人的骨之孫而所興者適江陵之祖窟灼
0308a20: 然見天王之嗣馬祖龍潭之嗣天王與天皇之嗣石
0308a21: 頭幽閒等之嗣天皇天然證據斬盡狐疑老人心血
0308a22: 洞達於千萬世矣而所爭者欲以道原一人之訛書
0308a23: 謂龍潭信出自天皇易丘玄素符載二碑及張無盡
0308a24: 呂夏卿洪覺範等數十家之定典雖董狐再起孰得
0308a25: 而顛倒哉夫興一叢林復一祖剎亦等閒事耳獨此
0308a26: 天王者佛祖法道於此攸關宗派源流於此剖判又
0308a27: 徑山老人袞鉞心事於此待明而沙翁以一手擎出
0308a28: 厥功顧不偉歟余言及此者特以天王之中興頓釋
0308a29: 法門之疑案千百載下庶以沙翁為中興之祖云。
0308a30: 康熙元年仲夏前住雲居現住四祖晦山戒顯撰
