0765c01: 性空臻禪師語錄卷第六
0765c02: 嗣法門人超曉超自等編
0765c03: 囑即健勝後堂
0765c04: 傑陡禪和真猛力黃檗當年接臨濟婆心太切許誰
0765c05: 知忤逆廝兒只這是奪食驅耕不等閒拈槌豎拂豈
0765c06: 容易今將頭角且深藏春至一聲轟霹靂
0765c07: 囑天衢寓堂主
0765c08: 衝開權角自來雄聖箭還如射九重此去逢人休放
0765c09: 過當頭白棒展家風
0765c10: 囑尚德曉西堂
0765c11: 一語投機開活眼虎鬚捋倒始全威青藜七尺親分
0765c12: 付棒喝縱橫任爾為
0765c13: 囑何一自首座
0765c14: 截斷當年舊葛枝一毫頭上廓玄機迅雷喝下翻身
0765c15: 去個是吾家獅子兒
0765c16: 居士求施茶偈
0765c17: 年年五六黃梅月炎暑蒸人何太切趙老茶味驗知
0765c18: 音文殊把盞勘無著閒消半滴獲清涼忙暇一杯除
0765c19: 瘴熱會取其中端的旨莫嫌選佛多饒舌
0765c20: 示狂客
0765c21: 祖道秋林木葉疏沙盆落落倩誰扶不才未了青黃
0765c22: 輩甘作無知輕薄徒盈腹膏肓人易壞通身毛病藥
0765c23: 難除狂夫請自回頭看做得瞿曇弟子無
0765c24: 示句非侍者
0765c25: 親師擇友恣遨遊撥草瞻風僅十秋古路踏番添意
0765c26: 氣布毛舉處得心休投機有句盤珠轉契理無非水
0765c27: 月幽今日辭歸故里去好將白棒接高流
0765c28: 示豐書記南歸故里
0765c29: 三度逢場非是戲一機纔叩便翱翔化鵬鼓翅南溟
0765c30: 去擒得龍歸舊處藏
0766a01: 示若鶤侍者
0766a02: 少年氣宇吞寰海別我難辭吹布毛此去逢人如借
0766a03: 問舉拳只向驀頭敲
0766a04: 示片石
0766a05: 一片石頭孤硬千尋積翠含霞月出雲飛霄漢香氣
0766a06: 雪裡梅花
0766a07: 示園頭
0766a08: 栽蔬訣要勤澆灌培得根深葉自多莫惜疲勞肩手
0766a09: 力王瓜茄子念摩訶
0766a10: 十二時歌
0766a11: 半夜子忘彼此忽憶瞿曇那些子天邊若不露星兒
0766a12: 六載獃獃幾坐死
0766a13: 雞鳴丑嬾開口兩眼紅塵驅不走倒番木枕下床頭
0766a14: 驚起法身藏北斗
0766a15: 平旦寅好施陳拈香燡火許誰親忽然看到梅稍月
0766a16: 五葉一花萬萬春
0766a17: 日出卯客作早忙忙收拾衣中實區區愛喫苦瓜萸
0766a18: 一任諸方取蜜棗
0766a19: 食時辰齒生津饑餐馬麥勝饈珍當年懶瓚猶忻怡
0766a20: 糞火常煨紫芋馨
0766a21: 禺中已巳無他事運水搬柴只這是倚笻獨立玉峰前
0766a22: 背手橫眸書梵字
0766a23: 日南午合賓主雲從龍兮風從虎兩兩相逢吼一聲
0766a24: 驚番五嶽樸泥土
0766a25: 日昳未誰作對鐵額銅頭輥一塊萬鍛紅爐片雪飛
0766a26: 摩醯覷著眼須昧
0766a27: 晡時申令斬新高提白棒逐青蠅可憐近代尋羶者
0766a28: 盡媚時人背古人
0766a29: 日入酉還知否人生誰是得長久區區活計百年心
0766a30: 仔細看來沒來由
0766b01: 黃昏戌戍莫相促默坐床頭清一忽間然不覺到忘機
0766b02: 那管奴郎罵我禿
0766b03: 人定亥猶叵耐賊兒竊我缽囊袋從教徹底盡掀番
0766b04: 還有山僧這個在
0766b05: 佛事
0766b06: 為法忍律師封龕
0766b07: 師以拄杖指龕云生本無生枯木花開越樣新死木
0766b08: 不死瞿耶落月扶桑起恭惟圓寂法忍律師不能空
0766b09: 寂洞達無生若片雲點於太清布陽春生於暖谷或
0766b10: 悲或喜咸稱自性彌陀屈指成拳覿示本來戒相今
0766b11: 朝功圓行滿得便還家末後慇懃踢番覺路且道封
0766b12: 龕一句又作麼生以拄杖橫一橫云封。
0766b13: 為鐵舟禪師上供
0766b14: 拈香罷卓拄杖云生不生死不死生死何曾離這裡
0766b15: 而今面目儼然在匝地清風吹不已吹不已實可憐
0766b16: 隴頭花折一枝殘離離香散遊人少留得梅稍月自
0766b17: 看。
0766b18: 本師隱老和尚計音至領眾上供
0766b19: 拈香云昔年被師瞞多少冷地思量恨轉深今日瓣
0766b20: 香呈後供報恩何似報冤親且道冤作麼生報遂豎
0766b21: 起拳震威一喝云老人面目現在兩序大眾為我證
0766b22: 明。
0766b23: 為峽山禪師封龕
0766b24: 師云數載辛苦漸漸葺成保社一條拄杖凜凜撐拄
0766b25: 門庭眾檀咸以歡心過客無不讚歎奈因宿業未了
0766b26: 魔障隨身挽臂相持痛錐徹骨正所謂道高一尺魔
0766b27: 高一丈到此田地只得豁開本地風光放出自家手
0766b28: 段生死關頭盡底掀番人我山峻一齊推倒有佛處
0766b29: 不得住藏身處沒蹤跡無佛處急走過沒蹤跡處莫
0766b30: 藏身若與麼去不妨坦然自由逍遙快樂且道封龕
0766c01: 一句又作麼生重重錦縫無尋處一道神光覿面看。
0766c02: 為龔氏三鼓下火
0766c03: 師以拄杖擊棺三下云醒醒著莫瞌睡聽我說無生
0766c04: 連漏頻催促金雞聲碎皓月當空清風匝地不是心
0766c05: 不是物片玉峰頭雲一突山是山水是水其中消息
0766c06: 誰能委若向這裏會得便知自己本命元辰落處遂
0766c07: 以火炬摵一摵云火裏蟭螟吞大虫通身湧出光明
0766c08: 聚。
0766c09: 為超淵火
0766c10: 師舉火炬云孤迥迥峭巍巍圓陀陀光灼灼諸人到
0766c11: 此只合傍觀獨許超淵一回親證所以火燄為三世
0766c12: 諸佛說法三世諸佛立地聽敢問諸人說又說於何
0766c13: 法聽又聽個什麼遂攛火炬云通身勝熱太風流觸
0766c14: 著些兒真快活。
0766c15: 為覺聞禪人火
0766c16: 師拈火炬云汝本徽州人今作他鄉客偶爾撞將來
0766c17: 這裡酬宿債宿債既酬且道安身立命又向什麼處
0766c18: 去攛火炬云脫殼烏龜飛上天泥牛踏破澄潭月。
0766c19: 為了念禪德封龕
0766c20: 師云出家道流當以忍苦修行利俗為要口喫施主
0766c21: 飯身穿檀信衣貴乎頂一著透脫腳跟下本分事
0766c22: 清徹然後入廛垂手應物隨機利己利人彼此事辦
0766c23: 乃至臨末稍頭去住自出則不被塵境所惑脫或依
0766c24: 俙越國彷彿楊州莽莽蕩蕩無果無因儱儱侗侗誤
0766c25: 人誤己於生死關頭不破無常殺鬼來追時節做手
0766c26: 腳不迭遂高聲呼云了念禪德此是山僧真實為汝
0766c27: 分明說破汝還知麼汝還覺麼選佛場中留不住卻
0766c28: 來這裡便安身身前縱有千言好怎似臨行一句親
0766c29: 且道如何是臨行一句以手向北指云為君指出臺
0766c30: 山路撒手飄然驀直行。
0767a01: 復為火
0767a02: 舉火炬打圓相云了無所了君須了即念離念無別
0767a03: 念而今了念契無生直至菩提光燦爛。
0767a04: 福嚴隱老和尚三周上供
0767a05: 拈香云大眾今日是我老和尚忌辰之日雖是常住
0767a06: 淡薄無可表陳不免炊金牛飯煎雲門餅烹趙州茶
0767a07: 沽曹山酒惟願和尚光臨納受不謂酬恩報德要見
0767a08: 末後慇懃不肖臻更操後絃琴唱無生曲打禾山鼓
0767a09: 輥雪峰毬以為供養省儉實是省儉熱鬧亦為熱鬧
0767a10: 敢道古今未有似不肖如此真實供養酬恩報德且
0767a11: 止畢竟以何為孝道復炷香云以此為孝道。
0767a12: 為維摩天則法兄和尚封龕
0767a13: 師至龕前以拄杖卓一卓云瞿曇四月八日生汝何
0767a14: 四月八日死雖然生死不同途究竟同歸解脫海恭
0767a15: 惟天則大禪師昔承師命主席維摩數年化道琴水
0767a16: 傳聲一旦飄然虞山失色薰風堆裡摘楊花撒手圓
0767a17: 成末後句直得藏身處沒蹤跡沒蹤跡處且藏身且
0767a18: 道封龕一句又作麼生全體蹔將雲片合金棺不必
0767a19: 未雙足。
0767a20: 塔銘
0767a21: 康熙十七年冬臨濟宗三十二世性空臻禪師告寂
0767a22: 於京師龍泉寺越明年正月門人超曉等用其法闍
0767a23: 維火燼之餘四齒不壞得五色舍利子凡三百餘顆
0767a24: 法眾見者咸流涕太息謂師之道行為希有也超曉
0767a25: 將函其骨南歸乃持道安靜禪師所撰行狀乞銘師
0767a26: 之塔師常訪予寓舍予見師眉目蒼秀脊骨稜稜出
0767a27: 衣表與語簡澹有味方欲援以為方外交而不意其
0767a28: 遽逝矣予悵然久之因是不敢以不文為解按狀師
0767a29: 諱行臻字性空代州人姓邊氏母韓夢金牛入懷而
0767a30: 娠弱不茹葷好靜坐甫十餘歲薙髮為僧遍遊諸方
0767b01: 者數年聞天童密雲老和尚法席之盛往受具戒咨
0767b02: 決生死大事問生從何來和尚棒云即今從何處來
0767b03: 進云從堂中來和尚又棒云既從堂中來還歸堂中
0767b04: 去師茫然其後聞山石崩墜有聲始有省復求印證
0767b05: 和尚連棒趁出以而遊楊州福緣菴閱大藏經得雲
0767b06: 門語錄中語恍然見密老和尚大機大用覺情與無
0767b07: 情悉在自己光明中顯現欲復往依之而值密老和
0767b08: 尚遷化遂走謁費隱老和尚於金粟寺費和尚即密
0767b09: 和尚授法大弟子也命充監院如是十三年深加器
0767b10: 重曰先師之道賴子不孤矣而師猶不欲以出世目
0767b11: 炫也棲止崑山陳氏廢園中頹垣老屋饘粥不給恬
0767b12: 然不為意踰五年徒似漸集檀施亦不遠數百里而
0767b13: 來於是創建殿堂樓閣及方丈之室香積之廚無不
0767b14: 悉備琱礱丹黝冠於一邑巍然稱寶坊矣乃標其額
0767b15: 曰選佛場諸方衲子傾慕挈瓶掛錫問法座下者日
0767b16: 夜不絕恒苦乏食又募田若干畝以備接眾費會虞
0767b17: 山維摩延師住持師厭選佛之喧也往應其請未幾
0767b18: 語門人曰吾老矣吾北人也緣當在北盍往遊。
0767b19: 帝都乎遂偕超曉輩擔囊附舟趍京師寓龍泉寺不
0767b20: 四月而示疾常熟翁司空寶林方進謁次師與坐語
0767b21: 未竟合掌跏趺而逝室中微聞異香踰時不絕臨逝
0767b22: 時不說偈不作遺囑識者稱其有古雪竇之風師在
0767b23: 選佛場也嘗因僧化席書偈有百丈當年卷卻玉峰
0767b24: 今日重鋪之句僧問百丈既經卷卻玉峰何故重鋪
0767b25: 師云為汝瞌睡未醒僧送拄杖師云古人道你有拄
0767b26: 杖子與你拄杖子你無拄杖子奪卻你拄杖子意旨
0767b27: 如何僧云學人送與和尚師云如是即被山僧奪卻
0767b28: 也僧擬議師大笑問懸羊頭賣狗肉意旨如何師云
0767b29: 看破不值分文進云衲僧本分事如何師云老僧無
0767b30: 氣力荅汝蓋其方便接引多類此壽七十一僧臘六
0767c01: 十一嗣法門人超自等二十餘人受度者不計數有
0767c02: 語錄六卷行世塔在常熟縣之西維摩寺銘曰。
0767c03: 道法如用源同派別臨濟一宗雲仍相接堂堂天童
0767c04: 實推中興師其世嫡祖印是承建大法幢擊大法鼓
0767c05: 應機豎拂用道聾瞽清風白雲去來無蹤撞倒須彌
0767c06: 獨露虛空婁江之濱巍巍窣堵人龍皈依永衛斯土
0767c07: 賜進士出身翰林院編修充纂修明史官前奉政大
0767c08: 夫刑部山東清吏司郎中長州汪琬譔文
0767c09: 嗣法門人位次
0767c10: 嵩堂　　　　　　　　　　即健福建　　　　天山超仙寧波府
0767c11: 佛裔松江府　　　　　　天浪超翰福建　　智隱福建
0767c12: 天衢超寓松江府上海縣　楚堂超稷楊州府　宗喝超濟福建
0767c13: 大隱超卓河南　　　　　白雲超隱杭州府　旵堂宜興
0767c14: 道岸超登湖廣　　　　　蘧菴超雍湖廣　　淨穎超卓蘇州府太倉州
0767c15: 德門超驥江西　　　　　法愷湖廣　　　　祖印福建
0767c16: 尚德超曉蘇州府吳縣　　悅山超惠楊州府　巨方楊州府
0767c17: 何一超自河南杞縣
0767c18: 燕山誥封夫人關門伊氏率男茂盛玻爾坤楚蠻子
0767c19: 　　施貲在京師崇寧庵刻
0767c20: 性空臻禪師語錄卷第六終
