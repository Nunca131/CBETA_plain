0621a01: 妙法蓮華經玄義釋籤卷第二十九　富九
0621a02: 隋天台智者大師說
0621a03: 門人灌頂記
0621a04: 唐天台沙門湛然釋
0621a05: ○前已釋別名竟此之別名法喻合題然
0621a06: 古人釋諸經題或但從人如郁伽長者或
0621a07: 但從法如大般若或從人法如仁王般若
0621a08: 但作此說何能顯於名下深致秖如今家
0621a09: 解妙法兩字二百餘紙豈但人法法譬而
0621a10: 已巳如此消釋尚恐不能盡經幽旨又復餘
0621a11: 經當機被物無多關涉若釋此經不可率
0621a12: 爾是故今師殷勤再三豈節外生文皆事
0621a13: 不獲已巳於中二初略對別名重辨次正釋。
0621a14: 第二釋通名者經一字也具存胡音應云薩
0621a15: 達磨分陀利修多羅薩達磨此翻妙法分陀
0621b01: 利此翻蓮華已如上釋。
0621b02: 初中言胡音者自古著述諍競未生但從
0621b03: 西來以胡為稱應云梵音元梵天種還作
0621b04: 梵語及以梵書梵天初下具如及止觀
0621b05: 第七記此土書法本無從始但是大權隨
0621b06: 其方土為其制立是故倉頡初觀鳥跡故
0621b07: 感通傳云倉頡造書臺亦名高四臺有人
0621b08: 姓高兄弟四人造得此臺名高四臺倉頡
0621b09: 於彼造書有云是迦葉佛說法堂故知迦
0621b10: 葉佛密化此土。
0621b11: ○次正釋中先列彼音輕重不同有翻無
0621b12: 翻此方不定。
0621b13: 修多羅或云修單蘭或云修路彼方楚夏
0621b14: 此土翻譯不同或言無翻或言有翻。
0621b15: 言楚夏者華為夏淮南為楚音詞不同
0622a01: 所詮不異彼土亦爾雖同梵音諸國輕重
0622a02: 不無少異。
0622a03: ○次開章中列章。
0622a04: 釋此為五一明無翻二明有翻三和融有無
0622a05: 四歷法明經五觀心明經。
0622a06: ○解釋初言無翻者又二先列無翻次開
0622a07: 五義初文二先立無翻。
0622a08: 言無翻者彼語多含此語單淺不可以單翻
0622a09: 複應留本音。
0622a10: ○次述他解。
0622a11: 而言經者開善云非正翻也但以此代彼耳
0622a12: 此間聖說為經賢說子史彼聖稱經菩薩稱
0622a13: 論既不可翻宜以此代彼故稱經也。
0622a14: ○解未全當是故須開以為五門五門並
0622a15: 是毗曇雜心中意於中又三標列釋。
0622b01: 既不可翻而含五義。
0622b02: ○列中先列。
0622b03: 一法本亦云出生二云微發亦云顯示三云
0622b04: 涌泉四云繩墨五云結鬘今秖作五義不可
0622b05: 翻。
0622b06: ○次列今家義開為三通釋五義。
0622b07: 今於一中作三三五十五義一教本二行本
0622b08: 三義本。
0622b09: ○釋中又二先正釋五義次釋訓初又二
0622b10: 先釋次結初文自五初釋法本具三義者
0622b11: 又二先散釋次束為法門初文又二初通
0622b12: 釋次別釋所言通者經是一切諸法之本。
0622b13: 今廣釋之言法本者一切皆不可說以四悉
0622b14: 檀因緣則有言說。
0622b15: ○次世界下別釋又二先略對。
0623a01: 世界悉檀說則為教本為人對治則為行本
0623a02: 第一義悉檀則為義本。
0623a03: ○次廣解廣解中三初明佛言還以佛言
0623a04: 為本次若後下明佛經為論之本三諸外
0623a05: 下明斥外道無佛經本故法本義不成。
0623a06: 所言教本者金口所說一言為本派出無量
0623a07: 言教若通若別當時被物聞即得道故經言
0623a08: 一一修多羅復有無量修多羅以為眷屬。
0623a09: 初言若通若別者一經通別諸經通別諸
0623a10: 教通別故經下引證教本經云一一修多
0623a11: 羅無量修多羅以為眷屬者華嚴第二十
0623a12: 五不思議品云隨根性行廣說不可說億
0623a13: 那由他修多羅一一修多羅初中後善出
0623a14: 生一切句身味身又三十六云一切諸佛
0623a15: 於一身化不可說不可說佛剎微塵數頭
0623b01: 一一頭化不可說不可說佛剎微塵數舌
0623b02: 一一舌出不可說不可說佛剎微塵數音
0623b03: 聲一一音聲出不可說不可說佛剎微塵
0623b04: 數修多羅一一修多羅說不可說不可說
0623b05: 微塵數法一一法說不可說不可說微塵
0623b06: 數句身味身法及句味名為眷屬眷屬秖
0623b07: 是隨順彼修多羅流類法耳。△次明佛經為論之本。
0623b08: 若後人不解菩薩以佛教為本作通論別論
0623b09: 申通別經令佛意不壅尋者得道良由其論
0623b10: 有本故也。△三斥外道無佛經本故法本義不成。
0623b11: 諸外道等雖有所說不與修多羅合戲論無
0623b12: 本不能得道。
0623b13: 經是行本者示人無諍法導達通塞開明眼
0623b14: 目救治人病如教修行則起通別諸行從此
0623b15: 至彼入清涼池至甘露地泥洹真法寶眾生
0624a01: 從種種門入故知經是行本。
0624a02: 經是義本者尋一句詮於一義尋無量句詮
0624a03: 無量義或尋一句詮於無量義尋無量句詮
0624a04: 於一義若通若別尋詮會入故經是義本。
0624a05: 次義本中云尋一句詮一義等者如大經
0624a06: 三十一因佛答迦葉闡提善根不定有斷
0624a07: 不斷迦葉復問何故世尊作不定說佛言
0624a08: 譬如醫方皆為治病或於一名下說無量
0624a09: 名如大涅槃亦名無生無出無作歸依窟
0624a10: 宅解脫燈明彼岸無畏等或有一義說無
0624a11: 量名如天帝釋名憍尸迦婆蹉婆摩佉婆
0624a12: 因陀羅千眼天舍脂夫金剛寶頂等或有
0624a13: 無量義說無量名如佛如來義異名異復
0624a14: 有一義說無量名如五陰亦名顛倒苦諦
0624a15: 四念處四識住道時眾生第一義身戒心
0624b01: 慧解脫十二緣三乘六道三世等也名是
0624b02: 能詮義是名旨大經從義故義為名本故
0624b03: 後二句並義居先初立一名無量名不立
0624b04: 一義一名及無量義一名者為酬迦葉是
0624b05: 故不立若一義一名即當定義即是迦葉
0624b06: 所難之辭是故不立此中文意為釋經名
0624b07: 從名詮義是故四句以名為先前後雖殊
0624b08: 其意不別涅槃云名此中云句者如云名
0624b09: 詮自性句詮差別今為存於詮差別名是
0624b10: 故云句如云妙法蓮華殊於諸典即差別
0624b11: 也。△次束為法門。
0624b12: 束此三種為法門者教本即是聞慧行本即
0624b13: 是思慧義本是修慧見真法本之義尚已多
0624b14: 含故不可翻也或言出生例此可知。
0624b15: ○次三發者亦二先通。
0625a01: 二含微發者佛以四悉檀說言辭巧妙次第
0625a02: 詮量初中後善圓滿具足如大海水漸漸轉
0625a03: 深。
0625a04: ○次聞教下別釋別中亦先散。
0625a05: 聞教之者初聞世界悉檀次第領受分別法
0625a06: 相微有解生漸漸增長明練通達又遍讀諸
0625a07: 異論廣知智者意多聞強識以至成佛就此
0625a08: 即約教論微發初聞為人對治即能起行始
0625a09: 人天小行次戒定慧入無漏行見道修道遂
0625a10: 證無學從小入大終于妙覺是約行論微發
0625a11: 初聞第一義悉檀展轉增廣入於聞思頂
0625a12: 世第一次入見諦得真第一義次入修道至
0625a13: 無學從小入大見似真中道起自毫末終成
0625a14: 合抱也。
0625a15: ○次束。
0625b01: 束此三發為法門者依小乘即三種解脫發
0625b02: 依大乘初住中有教發是般若行發即如來
0625b03: 藏理發是實相微發已自多含故不可翻也。
0625b04: 束中在初住前名教行理至初住時此三
0625b05: 開發此約修得三德而說故從發心漸漸
0625b06: 微發至初住位一時頓發從初受名故云
0625b07: 微發又云若約小乘三解脫者性念處慧
0625b08: 解脫約理共念處俱解脫約行緣念處無
0625b09: 疑解脫約教應須委釋出其義意。
0625b10: 三含涌泉者從譬為名也佛以四悉檀說法
0625b11: 文義無盡法流不絕。
0625b12: 若聞世界說一句解無量句月四月至歲如
0625b13: 風於空中自在無障礙說初心解已如涌泉
0625b14: 何況後心何況如來猶如石泉流潤遍益也
0625b15: 若聞為人對治起無量行恒沙佛法種種法
0626a01: 門一行無量行入善境界登八正直道若聞
0626a02: 第一義理若虛空虛空之法不可格量遍一
0626a03: 切處是名義涌泉。
0626a04: 束此為法門者教泉是法無礙辯行泉即辭
0626a05: 無礙辯義泉即義無礙辯樂說通三處涌泉
0626a06: 已自多含故不可翻也。
0626a07: 含涌泉中對四辯者教謂教法即十界教
0626a08: 辭謂言辭即利他行義謂言旨即所詮理。
0626a09: 四含繩墨者佛以四悉檀說。
0626a10: 初聞世界裁愛見之邪教不為邪風倒惑得
0626a11: 入正轍即教繩墨也若聞為人對治遠離非
0626a12: 道入好正濟道品之路即行繩墨也若聞第
0626a13: 一義裁愛見此岸得至彼岸不保生死亦不
0626a14: 住無為即義繩墨。
0626a15: 束此為法門者教裁邪即是正語行裁邪即
0626b01: 正業正精進正念正定等義裁邪即正見正
0626b02: 思惟等繩墨已自多含故不可翻。
0626b03: 五含結鬘者結教行理如結華鬘令不零落
0626b04: 世界悉檀結佛言教不零落為人對治結眾
0626b05: 行不零落第一義結義理不零落。
0626b06: 束此為法門者結教成口無失結行即身無
0626b07: 失結義即意無失亦是三種共智慧行亦是
0626b08: 三陀羅尼教不零落是聞持陀羅尼行不零
0626b09: 落行陀羅尼義不零落即持陀羅尼若作
0626b10: 嚴身釋者即是約教名智慧莊嚴約行名福
0626b11: 德莊嚴約義即是所莊嚴所莊嚴即是法身
0626b12: 為定慧莊嚴也一切眾生皆有法身法身體
0626b13: 素天龍之所忽劣若修學定慧莊嚴法身則
0626b14: 一切見敬也。△次結。
0626b15: 舊云經含五義今則經含十五義豈可單漢
0627a01: 翻胡名含之釋如此云云。△次釋訓。
0627a02: 訓者訓常今釋其訓天魔外道不能改壞名
0627a03: 為教常真正無雜無能踰過名為行常湛然
0627a04: 不動決無異趣名為理常又訓法者法可軌
0627a05: 行可軌理可軌今直釋訓已巳含六義況胡言
0627a06: 重複而可單翻耶。
0627a07: 二言有翻者亦為五一翻為經經由為義由
0627a08: 聖人心口故今亦隨而釋之謂教由行由理
0627a09: 由一切修多羅一切通別論一切記等皆
0627a10: 由聖人心口是名教由一切契理行一切相
0627a11: 似行一切信行法行皆由聖人心口故以行
0627a12: 為由一切世間義一切出世義一切方便義
0627a13: 一切究竟義皆由聖人心口故以義為由教
0627a14: 由世界行由為人對治義由第一義悉檀又
0627a15: 言經者緯義如世經以緯織之龍鳳文章
0627b01: 成佛以世界悉檀說經菩薩以世界緯織經
0627b02: 緯合故賢聖文章成又約行論經緯慧行為
0627b03: 經行行為緯經緯合故八正文章成又約理
0627b04: 論經緯者詮真為經詮俗為緯經緯合故二
0627b05: 諦文章成二翻為契者契緣契事契義世界
0627b06: 說是契緣隨宜說是契生善隨對治說是契
0627b07: 破惡是為契事隨第一義說是契義三翻法
0627b08: 本者即教行理本如前釋云云四翻線者線貫
0627b09: 持教行理令不零落嚴身等義如前釋又線
0627b10: 能縫義縫教使章句次第堪可說法如支佛
0627b11: 不值十二部線不能說法世智辯亦不得
0627b12: 經線正語不成又線能縫行依經則行正違
0627b13: 經則行邪又縫理者理所不印墮六十二邪
0627b14: 理所印者會一究竟道也五翻善語教亦是
0627b15: 善行教亦是善理教世界悉檀說即善語教
0628a01: 為人對治即善行教第一義說即善理教是
0628a02: 名修多羅有五種翻也。
0628a03: 餘文可知。
0628a04: ○三和融中二初斥次今和融下正融通
0628a05: 初又三初雙斥二家次釋論下二家引證
0628a06: 三舊云下重斥無翻。
0628a07: 三和融有無者昔佛法初度胡漢未明言無
0628a08: 翻者乃是河西學所傳晚人承用加以此
0628a09: 代彼今傳譯煥爛方言稍通豈苟執無翻猶
0628a10: 以多含為解若多含者何局五耶若有翻者
0628a11: 以何為正義寧種種翻那得多若翻修多羅
0628a12: 為經者修多羅有九謂通別修多羅藏等何
0628a13: 不見周正十二部中經部三藏中有經藏耶
0628a14: 若翻為契法本等者亦應改正十二部中有
0628a15: 契部法本部線部善語教部三藏中應有線
0628b01: 等藏彼諸處皆不從此翻何獨通修多羅耶。
0628b02: 初如文。
0628b03: 釋論云般若尊重智慧輕薄何得用輕翻重
0628b04: 若爾即是無翻家證夫實相尊重不可說遂
0628b05: 得作胡言而說何不得作漢語而翻若不可
0628b06: 翻亦不可說此即有翻家證。
0628b07: 次二家引證中初無翻家云般若尊重智
0628b08: 慧輕薄者譯梵為漢漢音浮淺故安師云
0628b09: 譯經有五失及三不易譯梵為秦如嚼食
0628b10: 與人令人嘔噦據此似如非不可翻但薄
0628b11: 淡也今既已巳翻非全不可。
0628b12: ○三重無翻者意在共翻為經故且廣
0628b13: 無翻次方融通二計於中二初立舊無
0628b14: 翻家。
0628b15: 舊云涅槃含三德不可用滅度為翻又梁武
0629a01: 云滅度小乘法不可用翻大涅槃。
0629a02: ○次此未必下又四初舉大經次引
0629a03: 今經並折三若謂下縱折四若執下以失
0629a04: 意折。
0629a05: 此未必爾經言有涅槃大涅槃亦應有滅度
0629a06: 大滅度此經云如來滅度豈非大滅度既以
0629a07: 小滅度翻小涅槃何得不以大滅度翻大涅
0629a08: 槃。
0629a09: 初二如文。
0629a10: ○第三又二初直以滅度名折。
0629a11: 若謂滅度偏不含三德者今作含釋滅者即
0629a12: 解脫解脫必有其人人即法身法身不直身
0629a13: 必有靈智靈智即般若。
0629a14: ○次按經題以大滅度名折。
0629a15: 又大即法身滅即解脫度即般若但標滅度
0629b01: 含三宛然何得無翻耶。
0629b02: ○四失意。
0629b03: 若執一言則彼彼相是非不達佛意已如上
0629b04: 說。
0629b05: 如文。
0629b06: ○次正和融中三初以令家如前所釋融
0629b07: 通。
0629b08: 今和融有無虛豁義趣若言無翻名含五義
0629b09: 於一一義更含三義彌見其美若作有翻於
0629b10: 一一翻亦具三義轉益旨深任彼有無何所
0629b11: 乖諍。
0629b12: ○次大經下引證融通。
0629b13: 大經云我終不與世間共諍世智說有我亦
0629b14: 說有世智說無我亦說無如此通融於二家
0629b15: 無失而有理存焉。
0630a01: 何不專憑一理而雙是二家故引大經明
0630a02: 雙是意破立之法皆先出彼非彼二無
0630a03: 大非何須固故雙是二解以三意助之
0630a04: 使雙益其美復順如來善權益物。
0630a05: ○三復次下助一家用義處中而立共翻
0630a06: 為經又為二初明翻意。
0630a07: 復次圓義無方處處通入乃如上說若正翻
0630a08: 名世諦不得混濫今且據一名以為正翻亦
0630a09: 不使二家有怨。
0630a10: ○次何者下釋所以又三初略立。
0630a11: 何者從古及今譯胡為漢皆題為經。
0630a12: ○次若餘下重略二家。
0630a13: 若餘翻是正何不改作契線若傳譯僉然則
0630a14: 經正明矣若等是無翻何不標微發涌泉等
0630a15: 今正用經於多含義強含三法本三微發三
0630b01: 涌泉諸繩墨結鬘等義亦含契線善語教訓
0630b02: 法訓常等無不攝在經一字中餘句亦如是。
0630b03: ○三諸大小下重立。
0630b04: 諸大小乘教皆以經為通名故不用餘句也。
0630b05: ○四歷法明經中二先歷法次約教初又
0630b06: 二先略明經體次正明歷法初文又二先
0630b07: 明此土三法次若他土下明諸土六塵初
0630b08: 文又二初通立三法次明利鈍互非初文
0630b09: 二初略徵起。
0630b10: 四歷法明經者若以經為正翻何法是經。
0630b11: ○次舊用下釋三法相。
0630b12: 舊用三種一用聲為經如佛在世金口演說
0630b13: 但有聲音詮辯聽者得道故以聲為經大品
0630b14: 云從善知識所聞也二用色為經若佛在世
0630b15: 可以聲為經今佛去世紙墨傳持應用色為
0631a01: 經大品云從經卷中聞三用法為經內自思
0631a02: 惟心與法合不由他教亦非紙墨但心曉悟
0631a03: 即法為經故云修我法者證乃自知云云。
0631a04: ○次明隨根利鈍異故各取者之二初
0631a05: 標。
0631a06: 三塵為經施於此土。
0631a07: ○次別釋三文。
0631a08: 耳識利者能於聲塵分別取悟則聲是其經
0631a09: 於餘非經若意識利者自能研心思惟取決
0631a10: 法是其經於餘非經眼識利者文字詮量而
0631a11: 得道理色是其經於餘非經此方用三塵而
0631a12: 已巳餘三識鈍鼻臭紙墨則無所知身觸經卷
0631a13: 亦不能解舌噉文字寧別是非。
0631a14: 然今古共以法為經者文從強說雖別立
0631a15: 三法然聲色兩種必假法通若若聞不
0631b01: 以意思無能令教與心相應。
0631b02: ○次他土中二先立言亦六亦偏者或
0631b03: 一土具六或一土偏一或二三四即如此
0631b04: 土具足用三復有增強若單雙具若爾何
0631b05: 妨此土根性不等亦有因味及香觸等即
0631b06: 如下文通釋者是於中二先釋六相。
0631b07: 若他土亦用六塵亦偏用一塵如淨名曰以
0631b08: 一食施於一切於食等者於法亦等於法等
0631b09: 者於食亦等此即偏用舌根所對為經或有
0631b10: 國土以天衣觸身即得道此偏用觸為經或
0631b11: 見佛光明得道此偏用色為經或寂滅無言
0631b12: 觀心得道此偏用意為經如眾香土以香為
0631b13: 佛事此偏用香為經他方六根識利六塵得
0631b14: 為經。
0631b15: ○次明此土不用之意。
0632a01: 此土三根識鈍鼻不及驢狗鹿等云何於香
0632a02: 味觸等能得通達。
0632a03: ○次正釋中二先假問徵起。
0632a04: 問根利故於塵是經鈍者塵則非經耶。
0632a05: ○次答下正釋釋中二先通辨六塵皆具
0632a06: 諸法。
0632a07: 答六塵是法界體自是經非根利取方乃是
0632a08: 經。△先略明經體竟次正明歷法然是前釋中第二科一科兩用。
0632a09: ○次別釋即正歷諸法於中二先寄歷十
0632a10: 八界次是則下結初文二初廣約六塵
0632a11: 次略例根識初六塵中初色極廣次聲漸
0632a12: 略餘四全略初廣色中二初約色立相次
0632a13: 結成三諦初又二初舉一黑色次青黃下
0632a14: 以餘色例初黑色中二初一黑字歷於有
0632a15: 翻無翻及和通等次正以黑字為法界
0632b01: 攝諸法即是結成三諦也初文二先引
0632b02: 大品色具諸法。
0632b03: 何者大品云一切法趣色是趣不過此色能
0632b04: 詮一切法。
0632b05: ○次正借色能詮諸義於中又三初詮無
0632b06: 翻次有翻三和通初文五義即為五文。△
0632b07: 初詮無翻初法本中先且積黑字為諸法本即是教本。
0632b08: 如黑墨色一畫詮一二畫詮二三畫詮三豎
0632b09: 一畫則詮王足右畫則詮丑足左畫則詮田
0632b10: 出上詮由出下詮申如是迴轉詮不可盡或
0632b11: 一字詮無量法無量字共詮一法無量字詮
0632b12: 無量法一字詮一法於一黑墨小小迴轉詮
0632b13: 量大異左迴詮惡右迴詮善上點詮無漏下
0632b14: 點詮有漏殺活與奪毀譽苦樂皆在墨中更
0632b15: 無一法出此墨外。
0633a01: 初法本中先且積黑字為諸法之本即是
0633a02: 教本中云左回等者此以所表為善惡等
0633a03: 左謂偏僻以表於惡右謂便易以表於善
0633a04: 在上為勝以表無漏在下為劣以表有漏
0633a05: 亦如梵書以十一點加於本音成十二字
0633a06: 各有所表故知回轉皆由於墨。
0633a07: ○次正詮法本即教行義三。
0633a08: 略而言之黑墨詮無量教無量行無量理黑
0633a09: 墨亦是教本行本理本。
0633a10: ○次黑墨下成三微發。
0633a11: 黑墨從初一點至無量點從點至字從字至
0633a12: 句從句至偈從偈至卷從卷至部又從點一
0633a13: 字句中初立小行後著大行又從點字中初
0633a14: 見淺理後到深理是名黑色教行義三種微
0633a15: 發。
0633b01: 從淺至深故云微發。
0633b02: ○又從黑色下涌泉。
0633b03: 又從黑色涌出點出字句偈不可窮盡涌出
0633b04: 諸行無盡涌出義無盡是名黑色具三涌泉。
0633b05: ○次又下約詮裁邪。
0633b06: 又約黑色裁教行義邪。
0633b07: ○次又約下詮結鬘。
0633b08: 又約黑色結教行義鬘又以嚴身。
0633b09: 結鬘中二義今亦具之。△次有翻前經由為義在有翻科
0633b10: 中故今此科是詮有翻字訓附在有翻科中故言及也。
0633b11: ○次又色下詮經是由義及訓等。
0633b12: 又色是由由色故縛有六道生死由色故脫
0633b13: 有四種聖人又色訓法法色故能成教行理
0633b14: 又色是常色教不可破色行不可改色理不
0633b15: 可動。△三和通。
0634a01: ○次又色下詮不可翻。
0634a02: 又色不可翻色義多含故。
0634a03: 文略準前可知。
0634a04: ○次又可翻下共翻為經今亦詮之。
0634a05: 又色可翻名色為經故。△次正以黑字為法界攝諸法即是
0634a06: 結成三諦。
0634a07: ○於詮經中具結成三諦以一切法不出
0634a08: 三諦故非字亦字即雙照空假。
0634a09: 見色經時知色愛見知色因緣生法知色即
0634a10: 空即假即中色即法界含諸法法界文字
0634a11: 文字即空無點無字無句無偈句偈文字畢
0634a12: 竟不可得是名知字非字非字亦字。
0634a13: ○次於一黑色既名為經經詮諸法故於
0634a14: 經字廣歷十妙方是今文妙法之經於中
0634a15: 先約文自為十即十妙也於中二先釋
0634b01: 次如此解下結功能。
0634b02: 墨色是經為法本者若於墨字生瞋斷他壽
0634b03: 命若於墨字起愛而作盜婬乃至於墨起癡
0634b04: 而生邪見當知墨字是四趣本若於墨字生
0634b05: 慈生捨乃至生正見者當知墨字是人天本
0634b06: 若知墨字是果報無記無記是苦諦於報色
0634b07: 生染即是集諦知字因緣所成苦空無我是
0634b08: 道諦既知字非字不生字倒諸煩惱滅即滅
0634b09: 諦知字四諦知字四諦能生頂若向若果
0634b10: 賢聖解脫當知墨字是聲聞本若於字不了
0634b11: 名無明於字起愛恚是諸行分別字好醜是
0634b12: 識識於字名名色字涉於眼名六入字塵對
0634b13: 根名為觸納領染著即是受纏綿不捨是愛
0634b14: 竭力推求是取取則成業名為有有能牽果
0634b15: 是名生老病死苦輪不息是則十二因緣本
0635a01: 若能知字非字無明即滅不至於行乃至不
0635a02: 至老死無明滅則老死滅當知此字是辟支
0635a03: 佛本若知字即空非滅已巳空字性本空空中
0635a04: 無愛恚乃至無邪正字不可得知字者誰云
0635a05: 何眾生妄生取捨起慈悲誓願行六度濟眾
0635a06: 生入如實際亦無眾生得滅度者當知此字
0635a07: 是菩薩本若知字非字非字非非字無二邊
0635a08: 倒名淨淨則無業名我我則無苦名樂無苦
0635a09: 則無生死名常何以故字是俗諦非字是真
0635a10: 諦非字非非字是一實諦一諦即三諦三諦
0635a11: 即一諦是名境本若知墨字從紙筆心手和
0635a12: 合而成一一字推不得一字一一點推亦不
0635a13: 得字則無所不得心手即不得能無能無所
0635a14: 知能所誰是一切智本字雖非字非字而字
0635a15: 從心故有點從點有字從字有句從句有偈
0635b01: 從偈有行從行有卷從卷有帙從帙有部從
0635b02: 部有藏從藏有種種分別是道種智本雖非
0635b03: 字非非字而雙照字非字是為一切種智本
0635b04: 雪山為八字捨所愛身是為行本我解一句
0635b05: 乃至半句得見佛性入大涅槃即是位本我
0635b06: 得三菩提皆由聞經及稱善哉字即乘本若
0635b07: 忘失句逗還令通利與其三昧及陀羅尼即
0635b08: 感應本依文學通即神通本依字故得語即
0635b09: 說法本說字教他即眷屬本勤學此字祿在
0635b10: 其中即利益本。
0635b11: 前九可見十利益中云勤學此字等者通
0635b12: 論五乘皆因勤學別論今經專能利益佛
0635b13: 乘學者祿即是益。
0635b14: 如此解字手不執卷常讀是經口無言聲遍
0635b15: 誦眾典佛不說法恒聞梵音心不思惟普照
0636a01: 法界如此學問豈不大哉當知黑色是諸法
0636a02: 本。
0636a03: 次結功能中云手不執卷等者卷軸是色
0636a04: 今以色法一切法乃見一期佛法常在
0636a05: 一塵豈假執於黃卷經耶是則一念具讀
0636a06: 一期色教色具眾典未藉口言如來一音
0636a07: 出一切音此中詮何殊梵響一塵即足
0636a08: 何須別思如此勸學豈與夫一經一論至
0636a09: 皓首耶。
0636a10: ○次例餘色。
0636a11: 青黃赤白亦復如是。
0636a12: 可知。
0636a13: ○結成三諦中四先結三諦次不可下歷
0636a14: 事雙非三能於下勸誡四若於下結示。
0636a15: 非字非非字雙照字非字。
0636b01: 初如文。
0636b02: 不可說非不可說不可見非不可見何所簡
0636b03: 擇何所不簡擇何所攝何所不攝何所棄何
0636b04: 所不棄是則俱是非則悉非。
0636b05: 次歷事中色中諸法既在一色故不可說
0636b06: 亦可寄事分別解釋色是可說色中諸法
0636b07: 則不可見色為法界無可簡擇復須簡九
0636b08: 以從佛界即空故無所攝即假故攝棄
0636b09: 等重釋於攝攝故不棄無所攝故棄
0636b10: 同一法界故俱是法界離念故俱非。
0636b11: ○三勸誡中二先勸。
0636b12: 能於黑色通達一切非於一切非通達一切
0636b13: 是通達一切非非非是一切法邪一切法正。
0636b14: ○次若於下誡。
0636b15: 若於黑色不如是解則不知字與非字黃白
0637a01: 赤青有對無對皆不能知。
0637a02: ○四結示中二先結。
0637a03: 若於黑色通達知餘色亦如是。
0637a04: ○次示今經意。
0637a05: 此即法華經意以色為經也。
0637a06: 今經秪是開顯十妙色具十妙及一切法
0637a07: 故是今經意也。△次聲漸。
0637a08: ○聲中二先詮諸法。
0637a09: 聲塵亦如是或一聲詮一法云云。
0637a10: ○次略示三諦相餘文指同。
0637a11: 耳根利者即解聲愛見因緣即空即假即中
0637a12: 知脣舌牙齒皆不可得聲即非聲非聲亦聲
0637a13: 非聲非非聲聲為教行義本種種等義皆如
0637a14: 上說即是通達聲經。△餘四全。
0637a15: ○次香下餘四塵例。
0637b01: 香味觸等亦復如是。
0637b02: 文云一切世間治生產業皆與實相不相違
0637b03: 背即此意也。
0637b04: 次引證中云但舉資生等餘攝有翻等及
0637b05: 十妙等並如前。
0637b06: ○次餘根識中二先引例次引證根識皆
0637b07: 為所觀故也。
0637b08: 外入皆經周遍法界者內入亦如是內外入
0637b09: 亦如是。
0637b10: 初云外入等者如相傳云有三藏至此嗅
0637b11: 春秋書云有血腥氣嗅周易云有玄氣故
0637b12: 知鼻根具知諸法故經中鼻根最為委悉
0637b13: 餘身根等例此可知六塵皆具一切諸法
0637b14: 更互相攝猶如帝網。
0637b15: 經云非內觀得解脫亦不離內觀云云。
0638a01: ○次結亦不出三諦文舉塵識略不列
0638a02: 根又三初結三諦次自在下歎三若欲下
0638a03: 結用義勢。
0638a04: 是則一塵達一切塵不見一塵一切塵通達
0638a05: 一塵一切塵於一識分別一切識亦不見一
0638a06: 識一切識而通達一識一切識。
0638a07: 初文初句假次空通達下中識中例知。△
0638a08: 次歎。
0638a09: 自在無礙平等大慧何者是經何者非經。
0638a10: 何者下如前是則俱具三諦等。△三結用義勢。
0638a11: 若欲細作於一一塵識例可解有翻無翻以
0638a12: 三義織之後用三觀結之云云。△次約教。
0638a13: 歷諸教分別經者若言理絕文字文字是世
0638a14: 俗寄字詮理理可是經文字非經六塵等皆
0638a15: 是經詮非正經也此即三藏中經耳若無離
0638b01: 文字說解脫義文字性離即是解脫六塵即
0638b02: 實相無二無別如上所說者圓教中經也帶
0638b03: 三方便作此說者方等中經也帶二方便如
0638b04: 此說者般若中經也帶一方便作如此說者
0638b05: 華嚴中經也。
0638b06: 次約教中文不次第五時義足圓是法華
0638b07: 藏是鹿苑。
0638b08: ○次觀心經中具約前來四明經又二
0638b09: 初標。
0638b10: 五明觀心經者皆類上為四也。
0638b11: ○次釋釋中先無翻中三初來意次正約
0638b12: 十五義三結。
0638b13: 一類無翻者心含善惡諸心數等當知此心
0638b14: 諸法之都何可定判若惡是心心不含善及
0638b15: 諸心數若善是心心不含惡及諸心數不知
0639a01: 何以目心以略代故知略心能含萬法況
0639a02: 不含五義耶華嚴云一微塵中有三千大千
0639a03: 世界經卷即其義也。
0639a04: 初華嚴一塵有大千經卷如止觀第三記。
0639a05: 心是法本者釋論云一切世間中無不從心
0639a06: 造無心無思覺無思覺無言語當知心即語
0639a07: 本心是行本者大集云心行大行遍行心是
0639a08: 思數思數屬行陰諸行由思心而立故心為
0639a09: 行本心是理本者若無心理與誰含以初心
0639a10: 研理恍恍將悟稍入相似則證真實是為理
0639a11: 本。
0639a12: 心含微發者初剎那心微微而有次心若存
0639a13: 若亡次漸增長後則決定暢心而發口是語
0639a14: 微發初心習行行猶微弱次少樹立後成大
0639a15: 行即行微發初觀心不見心理更修乃
0639b01: 至相似真實即理微發。
0639b02: 心含涌泉者心具諸法障故不流如土石壓
0639b03: 泉去壅涌溜若不觀心心闇不明所說不長
0639b04: 若觀心明徹則宣辯無方流溢難盡豈非語
0639b05: 涌泉若不觀心行則有間以觀心故念念相
0639b06: 續翻六蔽成六度六度攝一切行是行涌泉
0639b07: 若能觀心如利钁地磐石沙鹵理水清澄
0639b08: 滔滔淊淊無竭即義涌泉。
0639b09: 心含結鬘者觀念不謬得一聞持穿文無失
0639b10: 觀心得定共力穿行無失觀心得道共力穿
0639b11: 義無失又觀心得定慧嚴顯法身此皆可解
0639b12: 又心是繩墨若觀心得正語離邪倒說觀心
0639b13: 正則勉邪行心無見著則入正理事行如繩
0639b14: 理行如墨彈愛見木成正法器也。△三結。
0639b15: 是為心經多含略示十五義云云。
0640a01: 妙法蓮華經玄義釋籤卷第二十九
0640a02: 音釋
0640a03: 壅於用切塞也。钁居縳切大鉏也。竹角切斫也。鹵郎古切沙鹵埆
0640a04: 薄地也。
