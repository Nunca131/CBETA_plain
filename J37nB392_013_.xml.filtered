0610b01: 寒松操禪師語錄卷第十三
0610b02: 嗣法門人德泰編錄
0610b03: 拈頌古七十一則
0610b04: 龍牙遁禪師參洞山問如何是祖師西來意山云
0610b05: 待洞水逆流即向汝道牙始悟。
0610b06: 龍牙雖然撈得一箇鼻孔不知打溼兩莖眉毛。
0610b07: 機先一句截群流迥出機先句莫收移步踏翻波底
0610b08: 月依前流水遶山頭。
0610b09: 龍牙參翠微臨濟至後僧問因緣。
0610b10: 穩密田地忌墮功勳照用宗乘會須轉位三通放過
0610b11: 有令不行就窠打劫只得一半若是祖師西來意遠
0610b12: 之又遠矣。
0610b13: 泰山高滄溟闊風動波生鳥飛毛落其奪也海竭天
0610b14: 昏其縱也傾湫倒嶽老龍牙太孤卓坐斷春風不放
0610b15: 行令人千古亂描摸。
0610b16: 巖頭禪師擺渡次因婆抱一兒來問。
0610b17: 入虎穴者不畏傷登危竿者不怕險彼也暗藏春色
0610b18: 此兮明露秋光彼此互揚家醜以致公案不圓見他
0610b19: 拋兒再與一橈豈不光前絕後。
0610b20: 星河夜靜會牽牛細剖幽情各有由話到月斜回首
0610b21: 處一扶雲輦一登舟。
0610b22: 疏山仁禪師因知事僧為造壽塔因緣。
0610b23: 一人以空撮空一人看樓打樓雖善列二分三不覺
0610b24: 墮坑落塹善權若見即便喝退匠作掀倒塔幢不使
0610b25: 二公掘地覓天亦免後人鑽龜打瓦。
0610b26: 一文錢無目僊人入市廛二文錢水滿平湖月滿川
0610b27: 三文錢折角泥牛雪裏眠離向背絕要玄堪笑幾多
0610b28: 來往者奔南走北錯流傳。
0610b29: 疏山訪香嚴值上堂僧問不慕諸聖不重己靈。
0610b30: 秉殺活劍獨步寰中透生死關高超物表二公雖則
0610c01: 同生同死祇如三十年倒痾莫是從他授記為復別
0610c02: 有道理路遠夜長休把火大家吹滅暗中行。
0610c03: 弦筈相對珠網相連踢還一踢拳復一拳象龍遊戲
0610c04: 非驢所堪好是回頭言外薦休從鏡裏覓媸妍。
0610c05: 北院通禪師參夾山問目前無法意在目前不是
0610c06: 目前法非耳目之所到豈不是和尚語山云是院
0610c07: 乃掀倒禪床叉手而立山起打一棒院便下去。
0610c08: 一人皮下有血一人棒頭有眼放過則彼此作家簡
0610c09: 點則二俱失利具眼者辯看。
0610c10: 問機機對就機酬泉日轟雷倒嶽湫回首風清雲盡
0610c11: 淨一聲漁笛下滄洲。
0610c12: 三聖然禪師上堂我逢人則出出則不為人便下
0610c13: 座興化云我逢人則不出出則便為人。
0610c14: 二老與麼說話還有優劣也無善權今日因行掉臂
0610c15: 不妨道破逢人端則出一身呈卞璧逢人端不出兩
0610c16: 袖寶燕石出不出兮調別詞逆風吹又順風吹。
0610c17: 一湖春水兩鴛鴦各占風光別有長啼去啼來描不
0610c18: 就到頭依舊宿雲鄉。
0610c19: 興化獎禪師謂克賓維那曰汝不久為唱導之師。
0610c20: 為人為徹殺人見血祇如既喫棒了為何又趁出院
0610c21: 從前汗馬無人識只要重論蓋代功。
0610c22: 法令嚴行振祖風翻雲覆雨看飛龍若非閃爍雷相
0610c23: 送那得乘雲遇海東。
0610c24: 雲居簡禪師因僧問孤峰獨宿時如何山云閒著
0610c25: 七間僧堂不宿阿誰教你孤峰獨宿。
0610c26: 雲居何得將常住物私作人情若是善權和聲棒出
0610c27: 一任者僧舉似諸方。
0610c28: 人自歌兮花自笑出門便是長安道慇懃寄語守株
0610c29: 人坐卻白雲宗不玅。
0610c30: 含珠審哲禪師因檀越請首座開堂主事白珠云
0611a01: 是則是欠悟在座得聞束裝他往珠隨後打出。
0611a02: 車不橫行首座之謂歟理無曲斷哲公其然也似則
0611a03: 似不得春風花不開花開又被風吹落。
0611a04: 推舟上水因風便一撥誰思反逐流斷纔已知收不
0611a05: 得更添風送下滄洲。
0611a06: 含珠因僧問如何是佛法大意珠云貧兒抱子渡
0611a07: 恩愛競波流。
0611a08: 通方之士舉起便知逐浪之流撥亦不轉且如何體
0611a09: 悉手執夜明符幾箇知天曉。
0611a10: 畫閣香銷月滿軒一聲寒鴈度江村曾經巴峽猿啼
0611a11: 處不是愁人莫與論。
0611a12: 同安丕禪師因僧問佛未出世時如何安云藕絲
0611a13: 繫大象曰出世後如何安云鐵鎖鎖石牛。
0611a14: 同安雖則不負來機未免釘樁搖櫓善權恁麼道也
0611a15: 是山深日色冷水闊石頭寒。
0611a16: 雲飛洞口勢崔嵬何事仙郎去不回回首山前皆豎
0611a17: 牧更無人見碧桃開。
0611a18: 雲門偃禪師因僧問如何是佛門云乾矢橛。
0611a19: 只此矢橛疑殺天下人不少果是噉龍金翅自有騰
0611a20: 空之快遂彈蜣螂無由離地之思。
0611a21: 夜靜風清杜宇歌聲聲只在舊煙蘿可中無限傷心
0611a22: 事不遇知音恨轉多。
0611a23: 雲門上堂聞聲悟道見色明心遂舉手云觀音菩
0611a24: 薩將錢買胡餅放下手云元來卻是饅頭。
0611a25: 善權不似雲門畫餅充饑望梅止渴有時南贍部洲
0611a26: 打鼓北俱盧洲上堂有時東勝神洲持缽西牛賀洲
0611a27: 應供且道與雲門相去幾何。
0611a28: 雲簫品出已多情不落宮商幾解聽更把胡笳吹一
0611a29: 拍莫將清韻作猿聲。
0611a30: 雲門示眾世界與麼廣闊為甚向鐘聲披七條眾
0611b01: 無對門云七里灘頭多蛤子。
0611b02: 墮也墮也破也破也何故是真難掩是偽不昌。
0611b03: 春滿園林綠滿疇黃鸝聲弄百花洲十分春意濃如
0611b04: 許幾箇知音得自由。
0611b05: 玄沙備禪師問鏡清教中道不見一法是為大患
0611b06: 且道不見甚麼法清指露柱曰莫是不見者箇法
0611b07: 麼沙云浙中清水白米從汝喫佛法未夢見在。
0611b08: 夾路相逢彼此熱瞞若論佛法俱未夢見在。
0611b09: 物外人從物外遊西河獅子嶺南毬風流難盡衷腸
0611b10: 曲攜手重將下玉樓。
0611b11: 長慶稜禪師上堂眾集慶拽出一僧云大眾禮拜
0611b12: 者僧復云者僧有甚長處便教大眾禮拜眾無對。
0611b13: 慈舟不棹清波上劍峽徒勞放木鵝。
0611b14: 長慶老沒分曉自起由來還自倒當時即便與生擒
0611b15: 免使後人入荒草。
0611b16: 鵝湖孚禪師一日不赴堂侍者請赴堂因緣。
0611b17: 鵝湖庄主共把龜毛搓條索子擬穿天下人鼻孔不
0611b18: 知自己鼻孔早被天下人穿卻。
0611b19: 籬內竹抽籬外筍澗東花發澗西紅馨香遍界難收
0611b20: 拾一任春光醉曉風。
0611b21: 南院顒禪師上堂赤肉團上壁立千仞僧問赤肉
0611b22: 屬上壁立千仞豈不是和尚道院云是僧便掀倒
0611b23: 禪床院云者瞎驢亂做僧擬議院便打。
0611b24: 者僧敢捋虎鬚可謂敏手惜乎有前無後待道瞎驢
0611b25: 亂做曰我識得你縱是壁立千仞也須下榻安排。
0611b26: 水何深山何突偶爾相逢東涌西沒差之毫忽失千
0611b27: 程失了安南收塞北兩兩衝鋒暗稱奇爭如報捷歸
0611b28: 金勒。
0611b29: 寶壽　禪師上堂三聖推出一僧壽便打聖曰
0611b30: 麼為人非但瞎卻者僧眼瞎卻鎮州一城人眼在
0611c01: 齊擲拄杖歸方丈。
0611c02: 青天霹靂不名向上全提陸地興波難助威光一半
0611c03: 若是據令而行三聖亦須喫棒。
0611c04: 絲綸降號令行寰中天子塞外將軍平地雷驚出蟄
0611c05: 半空閃爍騰雲當軒一擊兮青山翠聳別轉釣綸兮
0611c06: 匝地風生。
0611c07: 資福寶禪師因僧問如何是古人歌福畫○對之。
0611c08: 覿面拈來還他資福若論古人歌正未夢見在且如
0611c09: 何是古人歌不是知音徒側耳。
0611c10: 玄音解唱非干舌白雪能賡豈是聲萬頃秋光天水
0611c11: 碧無生一曲韻偏新。
0611c12: 巴陵鑑禪師因僧問如何是道陵云明眼人落井。
0611c13: 向上一路千聖不傳無端巴陵惹人易生情識轉見
0611c14: 穿鑿與麼會便不是了也如何是道明眼人落井與
0611c15: 麼會方始得。
0611c16: 煙霞滿笠曉風寒遠踏清歌別翠巒一路梨花春欽
0611c17: 馬夜乘明月到長安。
0611c18: 洞山初禪師因僧問如何是佛山云麻三斤。
0611c19: 此老生平孤卓偶經一拶不覺葛藤遍地有問青龍
0611c20: 如何是佛劈脊便棒若作棒會入地獄如箭。
0611c21: 一聲秋雁滿長安嘹喨霜前帶月寒欲問聲從何處
0611c22: 發翩翩已過萬重山。
0611c23: 奉先深禪師同明和尚到淮見人牽網有魚透過
0611c24: 深云明兄俊哉似箇衲僧明曰爭如當時不入網
0611c25: 好深云明兄欠悟在明至中夜方省。
0611c26: 明公省雖省要且未脫網在何故跳不出。
0611c27: 雲開水國移蘭棹浪擊龍津魚躍釣霹靂追隨和閃
0611c28: 跳春風兩岸迎人笑清音纔得鼓靈竅又被風吹成
0611c29: 別調回首千差都一照靈光奪得殊孤峭。
0611c30: 羅漢琛禪師因玄沙問三界唯心汝作麼生會。
0612a01: 羅漢師資費盡腕頭氣力一箇三界惟心依然提掇
0612a02: 不出善權今日覿面拈來看看山門騎佛殿廚庫拽
0612a03: 僧堂走入聖僧鼻孔裏去也咄切忌錯會。
0612a04: 閒載東風漾小舟落花流水兩悠悠誰知十二橋頭
0612a05: 月徹夜留人興更幽。
0612a06: 法眼益禪師因僧來參眼以手指簾尋有二僧齊
0612a07: 去捲簾眼云一得一失。
0612a08: 智鑑當軒韓盧逐塊此事如何分明一貫。
0612a09: 孤峰頂上援弓繳一箭雙鵰隨手落得失是非謾較
0612a10: 量好看涼月篩金閣。
0612a11: 微風吹動綠波搖船子雙雙逐海潮只見江鷗翻白
0612a12: 浪那知明月在青霄。
0612a13: 法眼行腳次值天雨忽作谿流瀑漲因緣。
0612a14: 法眼老人悟即悟只是不知行腳事。
0612a15: 碧水浮空江樹低輕帆一片出西谿借來風送關山
0612a16: 遠腸斷惟愁猿夜啼。
0612a17: 僧問法眼如何是曹源一滴水曰是曹源一滴水。
0612a18: 騎賊馬趁賊奪賊刃殺賊法眼固稱老將若曹源一
0612a19: 滴水畢竟不知下落。
0612a20: 翻手雲兮覆手雨當機覿面為君舉相逢如不是鵝
0612a21: 王水裏何由能擇乳。
0612a22: 智門祚禪師因僧問如何是佛門云踏破艸鞋赤
0612a23: 腳走如何是佛向上事門云拄杖頭邊挑日月。
0612a24: 踏破草鞋挑殘日月須是智門老漢若以此明佛與
0612a25: 向上事只是未在。
0612a26: 歲暮風煙數客程東溝西去亂山迎忽逢千騎停江
0612a27: 口馬上搖鞭說姓名。
0612a28: 首山念禪師因僧問如何是佛法大意山云楚王
0612a29: 城畔汝水東流。
0612a30: 首山曾無一法與人被者僧拶著未免指東話西。
0612b01: 楚王城畔水東流秤在星兮不在鉤堪惜無人知此
0612b02: 意黃昏月挂柳梢頭。
0612b03: 雪竇顯禪師因僧問如何是諸佛本源竇云千峰
0612b04: 寒色未審向上更有事也無竇云雨滴巖花。
0612b05: 不是問津來渡口安能遊遍武陵春。
0612b06: 錦繡山川處處新韶光留得一間身年年洞口桃千
0612b07: 樹惟有漁郎是故人。
0612b08: 天平漪禪師到西院常自曰莫道會佛法人。
0612b09: 善行天下無轍蹟善言天下無口過要見天平麼錯
0612b10: 要見西院麼錯善權錯何似二老錯錯錯。
0612b11: 呼蛇易遣蛇難覿面機鋒仔細看絲毫透不盡咫尺
0612b12: 隔千山錯錯難難無限漁翁失釣竿。
0612b13: 法燈禪師因僧問如何是西來密密意燈云苦。
0612b14: 一字入公門九牛拔不出。
0612b15: 歷亂飛花鳥語時幽情啼在綠楊枝堪憐一片春心
0612b16: 事無奈遊人自不知。
0612b17: 葉縣省禪師問僧日暮投林朝離何處曰新戒不
0612b18: 曾學得禪縣云生身入地獄。
0612b19: 者僧只解慎初不能護末何不向他道和尚先行新
0612b20: 戒隨後直教葉縣正好疑著。
0612b21: 為釣鯨鯢沉巨浸無端跛鱉輾泥沙相逢果是龍門
0612b22: 客不涉途程自到家。
0612b23: 任駕銀山覿面來到頭不用巧安排此時若用樊公
0612b24: 腳一踏鴻門兩扇開。
0612b25: 天衣懷禪師因僧問如何是頂門上眼懷云衣穿
0612b26: 瘦骨露屋破看星眠。
0612b27: 富嫌千口少貧恨一身多。
0612b28: 蕩盡衣衫徹骨貧年來無物可相親誰知光落床頭
0612b29: 月別有家雞唱曉星。
0612b30: 雲居齊禪師因清涼曰有人問我西來意荅他不
0612c01: 東不西藏主作麼生會居云不東不西因緣。
0612c02: 清涼一縱一擒雖成養子之緣終是憐兒不覺醜雲
0612c03: 居將錯就錯直饒慶快通身未免隨人起倒若到善
0612c04: 權棒折也未放過何故老老大大東西也不識。
0612c05: 借婆衫子拜婆年無奈婆婆意更玄話到香銷人靜
0612c06: 後箇中端的許誰傳。
0612c07: 慈明圓禪師室中常插劍一口旁置水一盆艸鞋
0612c08: 一緉凡見僧參遽曰看劍稍涉擬議便喝出。
0612c09: 青龍若見與麼羅列祇消望空咄咄待他擬議拔劍
0612c10: 一揮他縱有通身伎倆只得冰消瓦解。
0612c11: 尋常說法嬾開口祇使家童左右走不是藍田射虎
0612c12: 客相逢誰不遭毒手。
0612c13: 法華舉禪師到瑯琊琊問近離甚處。
0612c14: 無孟嘗君之量難容朱履登瀰天釋之戶須是其人
0612c15: 看來大似兩箇駝子相逢笑世上原來無直人。
0612c16: 張三猴白李四猴黑硬似綿團軟如生鐵驀路相逢
0612c17: 兩會家臨濟未是白拈賊。
0612c18: 芙蓉楷禪師因僧問如何是和尚家風蓉曰眾人
0612c19: 皆見未審見箇甚麼蓉曰東壁打西壁。
0612c20: 孤峻深淵芙蓉獨占若論家風又豈止如是而已。
0612c21: 古殿苔生氣色鮮低垂斗柄未央前盧明遠嶂渾如
0612c22: 晝月映清池上下天。
0612c23: 圓照本禪師因僧問千燈互照絲竹交音正恁麼
0612c24: 時佛法在何處照云謝布施曰莫便是和尚為人
0612c25: 處麼照云大似不齋來。
0612c26: 本公荅話恰似貪觀天上雁失御淩頭船有恁麼問
0612c27: 善權者但云心不負人面無慚色待下語亦云收
0612c28: 得安南何憂塞北。
0612c29: 絲竹交加絕世音燈前彈出最清深可憐不入聾人
0612c30: 耳空使西山月又沉。
0613a01: 楊岐會禪師因石霜上堂岐問幽鳥語喃喃。
0613a02: 拳來腳去用盡機謀刃去刀來逞盡伎倆千載之下
0613a03: 未免遭人簡點者裏甄別得出許你擔荷此事不然
0613a04: 總是隔雲千里望長安。
0613a05: 珠盤宛轉玅無休把手高歌上玉樓肝膽一時傾盡
0613a06: 處清風明月兩悠悠。
0613a07: 長蘆信禪師因僧問佛未出世時如何蘆云晴天
0613a08: 著靴行出世後如何蘆云雨落赤腳走。
0613a09: 大小長蘆未免話作兩橛時有僧問善權佛未出世
0613a10: 時如何向云如是出世後如何亦云如是。
0613a11: 森森鐵榦立雲隈新蕊偏能冒凍開一夜西風寒徹
0613a12: 骨清香端自雪中來。
0613a13: 翠巖元禪師因僧問如何是祖師西來意巖云見
0613a14: 錢買賣不曾賒向上更有事也無曰好不信人直。
0613a15: 盡道翠巖言中有響句裏藏鋒殊不知正是爭錢糴
0613a16: 米留人喫飯須知遠煙浪別有好商量。
0613a17: 襲襲香風繞碧叢十分春色透簾櫳一聲玉笛青霄
0613a18: 外回首雲煙隔萬重。
0613a19: 青州辯禪師示眾聲前薦得落在今時句後承當
0613a20: 迷頭認影作麼生是空劫以前自己。
0613a21: 直饒不向聲前句後猶是奴兒婢子畢竟如何是空
0613a22: 劫已前自己。
0613a23: 一段風光見也麼分明覿體絕淆訛擬向玄中尋解
0613a24: 路求魚緣木枉蹉跎不蹉跎事如何幾縷斷霞橫雪
0613a25: 岸一鉤新月挂煙蘿。
0613a26: 慧林懷禪師因僧問知有道不得時如何林云啞
0613a27: 子喫蜜道得不知有時如何林云鸚鵡喚人僧禮
0613a28: 拜林叱云者傳語漢。
0613a29: 一問一荅理固然也因甚叱為傳語漢試辯看。
0613a30: 木童舞袖離金闕石女謳歌下玉樓欲吐襟懷言不
0613b01: 盡人閒那識此風流。
0613b02: 智者銓禪師上堂要扣玄關須是有節操極慷慨
0613b03: 斬得釘截得鐵硬剝剝地漢始得若是畏刀避箭
0613b04: 碌碌之徒看即有分以拂子擊禪床下座。
0613b05: 銓公自己口裏水漉漉地要人勦截恐難在。
0613b06: 年老心孤不奈閒教人韜略破玄關區區無限貪程
0613b07: 客誰識藏鋒得勝還。
0613b08: 天童玨禪師僧問如何是道曰十字街頭休斫額。
0613b09: 當陽指出本分宗師直下知歸罕逢作者還委悉麼
0613b10: 多少人來詢帝鄉不知身在含元殿。
0613b11: 風蒲獵獵弄輕柔欲立蜻蛉不自由五月臨平山下
0613b12: 路藕花無限滿汀洲。
0613b13: 法上座在東林度席下見其得平實旨一日拈
0613b14: 花繞度禪床一匝背手插香爐中曰且道意作麼
0613b15: 生度屢下語不契踰兩月合說之曰某只將
0613b16: 花插香爐中和尚自疑有甚麼事。
0613b17: 寒蟬雖脫殼未免抱枯枝。
0613b18: 橫拈春色大鋪舒莫怪儂家不慎初指點瑕疵還奪
0613b19: 璧秦王那識藺相如。
0613b20: 擔水河頭賣攜花叢裏行無端法上座漏泄十分春。
0613b21: 青龍性空玅普禪師因僧問和尚為何不禮佛龍
0613b22: 便掌云會麼曰不會龍云家無二主。
0613b23: 接大機施大用性空老漢美則美矣然雖無佛處稱
0613b24: 尊也是趙婆沽酒。
0613b25: 爍爍青龍眼最皎臨時予奪機偏巧何不禮佛兮棄
0613b26: 珠求寶攔腮一掌兮全身靠倒更憐末後太無端直
0613b27: 至而今空懊惱。
0613b28: 王山體禪師示眾既有尊貴之位須明尊貴底人
0613b29: 須知尊貴底人不處尊貴之位方明尊貴。
0613b30: 不離玉戶安知明月之光不泛仙槎安睹銀河之勢
0613c01: 諸禪德還識王山老漢立地處麼清風高節難為比
0613c02: 漢水泰山兩不羈。
0613c03: 珠冠擊碎夜光分寶座掀翻海貝沉自古太平無影
0613c04: 象相逢切忌話玄音。
0613c05: 已菴深禪師上堂一九二九相逢不出手三九二
0613c06: 十七籬頭吹感築翻憶小釋迦雙手抱屈膝知不
0613c07: 知實不實摩訶般若波羅密。
0613c08: 冰稜上走馬劍刃邊翻身須讓已菴始得善權卻不
0613c09: 與麼夜夢不祥題破在壁君子讀之化為大吉。
0613c10: 相思盡吐在西廊撥動琵琶恨轉長無限好情人不
0613c11: 委倚闌徒自寫衷腸。
0613c12: 報恩秀禪師問僧洞山道龍吟枯木異響難聞如
0613c13: 何是異響曰不會恩云善解龍吟。
0613c14: 前箭猶自可後箭射人深。
0613c15: 橫拈鐵笛泛流沙一曲雲邊散落霞不遇知音空費
0613c16: 力夜乘明月出蘆華。
0613c17: 雪庭裕禪師因僧問如何是祖師西來意庭云待
0613c18: 乳峰點頭即向汝道。
0613c19: 道即太煞道著只是乳峰未肯點頭在。
0613c20: 為尋春到百花洲尋到花洲春更幽啼鳥一聲山水
0613c21: 外風光不在柳梢頭。
0613c22: 高峰玅禪師因仰山問日閒浩浩時作得主麼。
0613c23: 高峰與麼悟去猶是杓卜聽虛聲何也縱能栽種得
0613c24: 不是棟梁材。
0613c25: 祇道虛澂月霽時那知雲又掩柴扉五年心事誰相
0613c26: 委一枕清風送夢回。
0613c27: 幻休潤禪師因僧問如何是洞上宗休云月下三
0613c28: 花樹峰前雙桂枝曰還別有否休云唯此一事實
0613c29: 無二亦無三其僧大悟。
0613c30: 荅也荅了疏也疏了只是與他洞上宗乘遠之遠矣
0614a01: 者僧與麼悟去敢保未徹在。
0614a02: 規成圓矩就方發機無礙運斤不傷龍承雷而換骨
0614a03: 珠拂塵而放光白雲澹碧岫蒼千年鶴立雲松老夜
0614a04: 半金雞啼曉霜。
0614a05: 雲門澄禪師在雲棲值送茶毘歸棲問亡僧遷化
0614a06: 後向甚麼處去門出曰多謝師太罣念。
0614a07: 雲門道多謝師太罣念還恰他意不恰他意愚菴曰
0614a08: 雲門須替者僧入涅槃堂是肯語是不肯語。
0614a09: 就裏拈來就裏酬有無迥出類難收一聲啼鳥千山
0614a10: 外霜翦蘆花兩岸秋。
0614a11: 雲門因僧問古鏡未磨時如何門正色厲聲數其
0614a12: 往事僧作瞋告辭門曰且磨者一點著僧禮拜。
0614a13: 雖則本分鉗鎚未免落二落三還有辯得出者麼。
0614a14: 翠微深處暗香飄紅吐山花朵朵嬌一片白雲橫谷
0614a15: 口笑他歸鳥自迷巢。
0614a16: 雲門因僧問如何是學人自己門云你無自己曰
0614a17: 為甚麼學人無自己門云你有自己則不從我覓。
0614a18: 解黏去縛就窠打劫是則是矣要且未得勦絕莫若
0614a19: 和聲棒出使他終不向無自己處著腳。
0614a20: 行盡谿山路更長谿山深處是僊鄉堪憐回首谿雲
0614a21: 杳只有山花笑客忙。
0614a22: 雲門因大覺問止風塗向青山近越王城畔滄海
0614a23: 遙時如何門曰月穿潭底破波斯不展眉。
0614a24: 伯牙與子期不是閒相識。
0614a25: 作家相見豈尋常暗把珠璣撒錦囊一往一來潭不
0614a26: 露更深涼月轉西廊。
0614a27: 博山來禪師因僧問如何是道山曰紅綃曰紅綃
0614a28: 莫是道否山曰不是道曰既不是道因甚荅以紅
0614a29: 綃山曰因你問道荅你紅綃。
0614a30: 與麼荅話固頭正尾正爭奈鼻孔落在者僧手裏。
0614b01: 江南春動雪初銷澹蕩風光夜色饒遊子貪觀天上
0614b02: 月那知春色在梅梢。
0614b03: 博山因登廁睹上樹人大悟走見壽昌經經口近
0614b04: 日如何山曰有箇活路只是不許人知經曰。
0614b05: 若論者條活路非但他師資拈弄不出直饒達磨到
0614b06: 來也做手腳不及。
0614b07: 獨步空階曙色微風高卉木露全機轉身不踏來時
0614b08: 路贏得清風滿袖歸。
0614b09: 鼓山賢禪師問壽昌如何是清淨光明身昌挺身
0614b10: 而立曰只此更別有昌起行山當下豁然通所得
0614b11: 昌棒曰向後不得草草因過劍津聞經聲大悟。
0614b12: 壽昌挺身而立鴛鴦繡出從君看鼓山當下釋然不
0614b13: 把金鍼度與人既然一了百當為何又要棒下翻身
0614b14: 若不共同橋上過爭信橋流水不流。
0614b15: 挺身早已破重圍棒下何勞顯大機謦欬一聲天地
0614b16: 窄延津江上看龍飛。
0614b17: 百丈雪禪師在雲門時門一日舉斬貓話丈於言
0614b18: 下知有將蒲團拋出門曰一語下徐州。
0614b19: 雲門撥轉天關百丈掀翻地軸正是千鈞之弩不為
0614b20: 鼷鼠而發機設有人道少賣弄又且如何。
0614b21: 鐵山推倒壓銀山盤走珠兮珠走盤密密鴛鴦頻繡
0614b22: 出金鍼終不與人看。
0614b23: 寶壽方禪師因雲門問趙州道無意作麼生壽云
0614b24: 師喜著棋某亦麤知他道有又作麼生遂成頌。
0614b25: 一著高一著一步闊一步雖謂應機無差兩彩一賽
0614b26: 看來也是泗州見大聖。
0614b27: 煙波一棹釣春風笑徹枝頭半點紅數著殘棋江月
0614b28: 曉青山依舊白雲中。
0614b29: 愚菴盂禪師因雲門問懷州牛喫禾為甚益州馬
0614b30: 腹脹菴云問取露柱門曰樹倒藤枯句歸何處菴
0614c01: 云長江翻白浪。
0614c02: 絲來線去不露鋒鋩自非見處精明何以能此雖然
0614c03: 若作佛法商量帶累露柱不少。
0614c04: 風回石傘月沉沉就路還家春正深一曲調含千古
0614c05: 韻高山流水幾知音。
0614c06: 東山澓禪師因舟中聞鑼聲有省後值雲門上堂
0614c07: 曰放下著山忽全身脫落。
0614c08: 曾被雪霜苦楊花落也驚。
0614c09: 聲聲鑼擊曉風殘暗襲衣珠徹骨寒放下三江江上
0614c10: 闡溯洄一派繞東山。
0614c11: 笑巖寶禪師上堂拈拄杖曰有麼有麼時有僧出
0614c12: 作禮巖打曰多口作麼曰某未一言何為多口巖
0614c13: 復打曰再犯不容。
0614c14: 笑巖為眾竭力未免手忙腳亂。
0614c15: 萬仞峰頭險峻關絲毫不盡隔千山行人若解開門
0614c16: 計滿目風光別世間。
0614c17: 無幻沖禪師因編無趣錄歸趣云子一向做甚麼
0614c18: 曰買一段田收得原本契書呈和尚簽押趣云者
0614c19: 是我底你底曰莫攙行奪市趣擲下錄幻便出。
0614c20: 善權不似無幻父子弄巧成拙近來亦收得原本契
0614c21: 書我也不請先師簽押先師亦不分你底我底但只
0614c22: 壽梓入藏流通使未見者見未證者證且道本文說
0614c23: 些甚麼但見皇風成一片不知何處是封疆。
0614c24: 光分月魄雲中影香綻寒梅雪裏枝各展精神爭意
0614c25: 氣風光占盡有誰知。
0614c26: 弁山音禪師因僧問如何是般若體山云平地高
0614c27: 如山如何是般若用山云谿水闊如海。
0614c28: 截鶴續鳧移嶽盈壑不無弁山至若本源天地懸隔
0614c29: 善權見處也要大家委悉般若體蟭螟眼裏放夜市
0614c30: 般若用大蟲舌上打鞦韆。
0615a01: 月白風清別樣天滿庭風冷月娟娟仙家不會論冬
0615a02: 夏石爛松枯又一年。
0615a03: 弁山斯禪師示眾德山入門便棒臨濟入門便喝
0615a04: 山僧總不與麼且道還有為人處也無。
0615a05: 泣露千般艸吟風一樣松既是體之則一因甚用處
0615a06: 不同者裏得之於心伊蘭作栴檀之樹失之於旨甘
0615a07: 露乃蒺藜之園。
0615a08: 棒下寒光射斗牛煙潑山頭浪潑山頭機先一喝暗
0615a09: 垂鉤風又颼颼雨又颼颼總不與麼會也不功亦無
0615a10: 求勳亦無求無為端坐一齊收釣盡滄洲釣罷滄洲。
0615a11: 義山訥禪師參百丈值掃塔歸丈問見祖師麼山
0615a12: 云見曰是何面目山云瘦骨一條石輕衣滿苑林
0615a13: 曰有何指示山云和風撲面涼。
0615a14: 驚群敵勝須是英靈畢竟祖師是何面目咄。
0615a15: 踏斷千差一路竿頭猶自翻身懸巖撒手谷風清佛
0615a16: 祖何須更問獅子窟中遊戲栴檀林裏經行楚山華
0615a17: 放一枝新占斷春光更甚。
0615a18: 　　　弟子照禪照源照證王氏福海刻
0615a19: 　方丈和尚語錄第十三卷惟真梯航三
0615a20: 　　　有人人慧業昌隆津濟四生各各
0615a21: 　　　智光圓滿
0615a22: 寒松操禪師語錄卷第十三
