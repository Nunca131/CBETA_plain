0335a01: 昭覺丈雪醉禪師語錄卷第七
0335a02: 嗣法門人徹綱等編
0335a03: 法語
0335a04: 再三副寺
0335a05: 叢林執事今古弘規出彼入此提撕本分一味貼貼
0335a06: 實實盡錙銖分涇渭不肯移易一絲毫方司叢林職
0335a07: 務要兢兢業業截鐵斬釘轍古人閫域蹈佛祖樞機
0335a08: 當思楊岐保壽燈盞生薑不可曲徇阿容任情取適
0335a09: 驀向公私緊要處地一聲方信再三撈摝始應知
0335a10: 之句不我欺也。
0335a11: 心不禪人
0335a12: 禪和子秖為腰包拄杖擔閣生平事業即今走到禹
0335a13: 門卸下腰包拗折拄杖一點巴鼻也容不得始悔從
0335a14: 前東奔西竄踏雨肩風欠卻人家許多艸鞋帳也。
0335a15: 電書禪人
0335a16: 正因行腳之士風雅別於庸流不以榮辱干懷取捨
0335a17: 亂意勢立萬夫不敵之勇以破生死心為準則且非
0335a18: 丁一卓二艸艸承當務在風鍼雨箭劍樹刀林一切
0335a19: 境緣撼我不動又如出林獅子一心秖要殺人惹得
0335a20: 天下人憎嫌方具行腳眼。
0335a21: 不會禪人
0335a22: 佛未出世祖未西來一道坦然萬物成現被老臊胡
0335a23: 說起不乾不淨涴濁騷語使沒意智男兒尋香逐氣
0335a24: 馳東往西不知肩頭腳底蹉過達磨了也又有一夥
0335a25: 惡禿不解吐氣更與學人添上百二十斤擔子云乾
0335a26: 屎橛麻三斤庭前柏樹子埋沒人家男女靜明者裏
0335a27: 無隔夜禪與你參但看無佛祖以前是箇甚麼看來
0335a28: 看去看破看底人始信乾屎橛麻三斤也是一場精
0335a29: 扯誕。
0335a30: 佛冤侍者
0335b01: 參學大旨貴行解相應直窮絕頂之頂力盡有無之
0335b02: 無母滯見途是真參學然參而罔學如魚之陸不及
0335b03: 揚鬚振鬣學而罔參如湫之水終難卷泊成瀰是二
0335b04: 者水因魚以激浪澤潤九洲魚得水以全神飛騰霄
0335b05: 漢爰魚之德固善而初未嘗不以水為命也故知學
0335b06: 不廢參參不廢學參而能學直造無卓錐之地學而
0335b07: 具參冥鑒渠一物之無稽古之脫樊籠超聖位包羅
0335b08: 萬有融貫十虛莫不由茲借路經過。
0335b09: 如壽居士
0335b10: 念佛底人務向未念之先審諦念底是誰猛然會得
0335b11: 原是佛念佛既見佛矣可謂三際平等萬法一如釋
0335b12: 迦說出許多固是舌底無骨彌勒不吐一詞原來笑
0335b13: 裏有刀。
0335b14: 懶石維那
0335b15: 衲子不怕窮愈窮愈有趣窮到徹底無猶得無之力
0335b16: 無無一法中如鵬而有翼搖蕩太虛空擘海取龍饐
0335b17: 貴在物我嫌因嫌全其志佛尚且不為豈重祖苗裔
0335b18: 千七百葛藤是嘔噦氣三賢十聖流悉成鬼活計
0335b19: 應用便知有頃爾超調御放曠萬機空舉止皆佛事
0335b20: 過橋拆卻橋逢場便作戲橫亙十方中一毫頭上立
0335b21: 摑倒須菩提踏翻維摩詰不善說法要惹得天花墜
0335b22: 靜明無底窮所窮猶不唧分付聆維那莫窮在無地。
0335b23: 風竇副寺
0335b24: 執事之任以果決勇斷為良柔和善順為則眼親手
0335b25: 辨於量茶數米之際真參實悟於吐故納新之場卓
0335b26: 卓盡天真頭頭契本有爰亂艸不可惜剪八皮且度
0335b27: 弗齊寧教厭惡於初機漫莫引嫌於後世得不乖乎
0335b28: 輔弼失不愧於自心冥鑒秋毫是為道用儲糧屯糝
0335b29: 節儉叢林手眼藏鋒母令滲漏鍼劄不入臨機弗讓
0335b30: 一絲操守連綿輒便赤窮到底如斯謹慎彀齒相關
0335c01: 發一機而群機盡伏豁一牖而眾牖俱開徹體風規
0335c02: 為通人愛實因剛柔勇決果斷成褫瑣瑣碎碎做來
0335c03: 豐豐隆隆拈出百靈拱手千聖攢眉佛祖站在下風
0335c04: 堪為法門英俊。
0335c05: 智幻禪人
0335c06: 諸佛於無中唱有兔馬有角列祖於有中談無牛羊
0335c07: 無角靜明向牛馬隊中據一條白棒掃除從上知解
0335c08: 截斷今昔有無撥轉天關真機獨耀兔馬所有本有
0335c09: 天真匪從外藉牛羊所無丰神自若詎假他求應知
0335c10: 線雨繫枯樁片雲橫斷嶺色色稱提本分頭頭竭露
0335c11: 自家苟非用力於睹聞之先安識有無無有之機會
0335c12: 也。
0335c13: 鋤月禪人
0335c14: 秖緣行腳苦行腳快心多形影垂風露機清似太阿
0335c15: 藏鋒於寶匣萬籟奏笙歌漫莫輕拈出留來斬佛魔。
0335c16: 不多禪人
0335c17: 先聖有遺言修真心履踐時彎智慧弓默架靈機箭
0335c18: 射倒無明山摟碎人我見堂堂獨露底千古為龜鑑。
0335c19: 荷擔傳居士
0335c20: 參禪貴玅悟莫循道理路驀地忽知非佛亦不肯做
0335c21: 學道莫執著一種平懷箇腳跟點地時自然活鱍鱍
0335c22: 欲透生死關捏定死貓頭摸著娘生鼻眉毛眼上浮
0335c23: 踏著自家底頭頭總現前穿衣與喫飯閒坐困來眠。
0335c24: 補石禪人
0335c25: 了生脫死句捷健疾如風一念絕情想蕭然與佛同
0335c26: 力明差別智漫莫合頑空動靜閒忙裏綿綿日用中。
0335c27: 守初禪人
0335c28: 奇異風光古迷離一念差靈鋒剛似箭障霧活如蛇
0335c29: 意路雖寥廓情塵被物遮分明在者裏何必外尋他。
0335c30: 彼岸禪人
0336a01: 萬籟無平仄風嘶去又回爐煙初吐出香噴鼻頭來
0336a02: 坐久忘伸腿行忙懶著鞋啟簾時一望春色上莓苔。
0336a03: 雨樹愚監寺
0336a04: 不薦當陽句徒誇鷁萬里蓬吞四海風纜拽千江水
0336a05: 眉稜撐日月氣焰遮天地語默涉離微灑脫欽寰宇
0336a06: 子尋入嘉禾展布單觸禮提起今日事忘卻陳季底
0336a07: 不重子英靈詎貴子行履言外秋風生句下波濤起
0336a08: 滾滾復還來驚訝東海鯉崛起吞雲勢展出摩霄羽
0336a09: 揚眉瞬目中人天追莫及。
0336a10: 慧舟禪人
0336a11: 海以無涯魚龍豢焉林以幽邃虎兕棲焉禪以空寂
0336a12: 衲子趨焉稽禪之一字囊藏天地該括百靈陶冶聖
0336a13: 凡吞吐萬象微塵歷數莫不於此討誤分迷三有哲
0336a14: 人悉向是中披肝瀝膽以覺覺斯批剝物彙道箇麻
0336a15: 三斤乾屎橛令汝滿肚生疑千沒奈何萬沒奈何奈
0336a16: 何到用意不及處地一聲魂驚膽喪到與麼時海
0336a17: 山莫以喻其深豈獨魚龍為倫匹即我髡夫釋子尚
0336a18: 滯一隅真乃圓性達人始做得一番麤造。
0336a19: 耨雲禪人
0336a20: 自少林面壁之後斷臂負痛以來鷲嶺之風似有所
0336a21: 託至唐宋來異見蜂起談心說性羅網多端而禪風
0336a22: 一變也嗣後元明間枝繁幹眾削兔角以鞭撻虛空
0336a23: 搓龜毛而摶縛萬象移岳盈壑百計千方活埋衲子
0336a24: 於無底深坑賣死貓頭於絕聞之域而禪風又一變
0336a25: 也種種奇抱條條乖張弗參禪而禪滿肚不悟道以
0336a26: 道多途回視二千季前不值半箇低錢矣噫嘻風之
0336a27: 變禪也非禪之變風也間有一二隱於石艸根下惟
0336a28: 待氣息而已詎肯蹈襲庸人希冀龍天推出而魚肉
0336a29: 當世者哉既嬰此際就是釋迦再出弗敢手援其溺
0336a30: 逆睹梁天駟馬何追汝既奔騰萬里來吳南海之濱
0336b01: 欲吾一見既見矣切須領取未晤時底面目漫莫效
0336b02: 者般蟲豸向閑門破戶學伊短販之流有傷風化熄
0336b03: 我祖燈也。
0336b04: 瓦解居士病中乞語
0336b05: 此事如人病相似寒有十分熱有十分熱有十分則
0336b06: 病有十分病到九分九釐上被寒熱二魔攻極驀地
0336b07: 出一通白汗渾身慶快覓從前寒熱之象了不可得
0336b08: 參禪亦如是疑有十分悟有十分悟有十分則成佛
0336b09: 作祖脫死了生工夫做到九分九釐上驀地打破疑
0336b10: 網子歷劫無明冰消瓦解一切恩愛男女田園屋宅
0336b11: 悉我閨閣中物故高峰大師云我三十年始做得病
0336b12: 中工夫古者有三日不病祈禱求之稽古人深得病
0336b13: 中意趣何也病中無一切攀緣妄想大好趣進所以
0336b14: 道病乃眾生之良藥適見居士病此一番語言爽快
0336b15: 秖是不曾病著未病者若病著未病底翻笑山僧此
0336b16: 番說話亦是病。
0336b17: 牧牛歌示芥山禪人
0336b18: 行腳子狀如牛天然快樂飲溪頭短笛一聲風裏落
0336b19: 頭角參參氣力大緊隄防漫收約莫教劣性由他作
0336b20: 忙忙驀鼻拽回來馴伏時難定價哉穿荒畬鑿瘦畝
0336b21: 良犢不假鞭繩摟猛然耕破太虛空大地山河無寸
0336b22: 土沒畔岸絕籬藩天為廊廟地為欄任運騰騰獨自
0336b23: 箇悠悠惟傍水艸眠羨古今種田客者樣畜生誠難
0336b24: 得雖然蹄膊一般麤毛色青青分外別牧牛兒高著
0336b25: 眼芒鞋耳爽牢牢綰白雲芳艸漫悠悠勿逐霜聲星
0336b26: 月轉。
0336b27: 十二時歌示寒暴書記
0336b28: 雞鳴丑無限風光盡漏逗平旦寅萬象森羅眼上橫
0336b29: 日出卯見得分明猶未了食時辰拈來色色盡佳珍
0336b30: 禺中已巳此外別無一星事日南午應知大家在裏許
0336c01: 日昳未六窗開合絕忌諱晡時申更有何處不分明
0336c02: 日入酉門風峭俊關乎紐黃昏戌檢點將來無一物
0336c03: 人定亥者裏別成一世界夜半子墮在貍奴窠臼裏。
0336c04: 補石禪人
0336c05: 參禪人不得徹悟者秖為禪忒參多了所以廉廉纖
0336c06: 纖不能克證病在比擬相似討句鑿奇鬥百艸機勝
0336c07: 者為了當此乃禪病也縱參到彌勒下生終無了脫
0336c08: 上古以棒喝接機見衲子入門便喝先拈出箇膠盆
0336c09: 子令伊手黏腳滯又有衲子纔入門便喝要試善知
0336c10: 識法眼精明是證非正善知識辨得是賓是主隨便
0336c11: 一喝而學人識此善知識是箇孤峻底便抵死不放
0336c12: 五回三次向白鏑芒中另闢一路此乃正因行腳士
0336c13: 也今時輩不管是賓是主知解悟解但謳得幾句詩
0336c14: 便以冬瓜印子一印印定秖圖門風熱鬧五百一千
0336c15: 贊為丕振殊不知滅裂法門悉此類耳汝於秦蜀侍
0336c16: 吾六載尚依依稀稀不肯立箇決定志今既萬里南
0336c17: 來酸甜苦澀無不備嘗快趁色力強健把作件事做
0336c18: 漫莫青黃向人嘴角邊討些便宜便去裝模打樣誑
0336c19: 神諕鬼饒伊聚得百萬眾不明大法終是依他作解
0336c20: 非吾種草若聽老僧之言鐵石做去必不相賺一語
0336c21: 未通參一語一法未透學一法究到徹頭徹尾處沒
0336c22: 星事干懷始名通方作者亦名無事道人釋迦近傍
0336c23: 不得彌勒求出無門得大機顯大用豈與比擬相似
0336c24: 之流同日而語哉慎之慎之。
0336c25: 完白禪人
0336c26: 此事最現成極殊麗齊物我一往來穆穆然如天之
0336c27: 高地之厚日明雲黯火熱風涼能育萬物不以萬物
0336c28: 為侶弗假安排而絕顛沛滲漏透此關者洞見本末
0336c29: 脫或未知須諦審諦問此關鍵從何處發生已生後
0336c30: 又是何物於中搖搖此便是生死根聖凡舍如汝本
0337a01: 蜀人未來時將謂吳越有多少奇異山川浪以浮根
0337a02: 妄想測度於中模寫得極成現最微細似說食人而
0337a03: 終不飽及乎親到一回山雖崛峻不過峨眉水雖淵
0337a04: 秀不及錦浪較彼前想元非是有此事亦如是又如
0337a05: 金屎法未覷破時如金已覷破後如屎你從今日確
0337a06: 其志憤其氣把作件事做到無下手處猛然省得天
0337a07: 賴之以清地安之而厚晝信之明夕協之昏說箇此
0337a08: 事猶是不得已安底名祖師云真性心地藏無頭亦
0337a09: 無尾應緣而化物方便呼為智造到與麼時節始知
0337a10: 入泥入水為你且道老僧眉毛還在麼筆頭點出千
0337a11: 峰色墨體猶凝萬世香。
0337a12: 龍淵吼天禪人
0337a13: 數罟不入洿池魚鱉不可勝食也斧斤以時入山林
0337a14: 材木不可勝用也適法門蹂蹸之際叢林凋敗之時
0337a15: 仗庇力量男兒挽回此弊滹沱幸甚古者有深雲不
0337a16: 月之地雞犬不聞之天產一俊材自不知其壽幾何
0337a17: 許忽得其人枝可為架海梁株可為擎天柱而渤澥
0337a18: 千尋之內魚蝦不及之所隱一靈鯨自不知其姿質
0337a19: 之成翼可以摩雲漢氣可以動天地如石頭馬祖之
0337a20: 輩頗取法焉且罟斤之不善乃漁樵之咎也衲子之
0337a21: 不法師家之濫也夫為祖父田園之苗裔堤岸不可
0337a22: 不牢薅芸不可不進根麤則花實葉茂則穗肥法門
0337a23: 賴以光揚頹風藉以丕振上不負鷲嶺之託下添曹
0337a24: 源多月矣勉旃勉旃。
0337a25: 劍鋒禪人
0337a26: 陳蒲鞋記臨濟為大樹再參黃檗折雲門足激嗣雪
0337a27: 峰門牆之下不肯塗胭抹脂古之奇人也青獅翁以
0337a28: 龜毛拂付貧兒汗臭衫施丐者今之奇人也是二老
0337a29: 心知法門將委撐拄有人卻郤恨撐者力之過翻正為
0337a30: 捂適瓢笠南來汗垢膩甚不惟出力相幫且笑破兩
0337b01: 片唇皮矣政瞌睡間偶劍鋒上座從龍淵來欲法語
0337b02: 還楚故引從上沒來歷涕唾作送行語倘到鼎州相
0337b03: 見喝風罵雨周金剛大好與他按下雲頭廝撾一上
0337b04: 始不負我龍淵龍子龍孫之牙爪也囑囑。
0337b05: 醉雲禪人
0337b06: 參學人不怕死得活不得只怕活得死不得設死了
0337b07: 活得三千七百輸你一籌倘活了死得且毘耶室裏
0337b08: 能有幾人或云此事不在死活裏若在死活裏則孤
0337b09: 負吹布毛豎指底二老子然死活二法乃斷常之見
0337b10: 膾炙之語噫初進門者不得不由斯徑也若箇血氣
0337b11: 男兒直貴承當不貴生熟熏習苟承當得隨處便屙
0337b12: 捺著便屁臭遍天下使具鼻孔男女乞命有分單此
0337b13: 一橛無第二門近來禪風委脫侈嫚多端貴以詩聲
0337b14: 尊乎文翰眷眷於獎譽之表碌碌無服膺之材既為
0337b15: 行腳人切忌作朝晴暮雨之徒有傷風化負我負人
0337b16: 流落在佛魔隊裏。
0337b17: 醉月典座
0337b18: 簞瓢屢空衣若懸鶉具變生作熟之手操截雲煮雨
0337b19: 之權四兩截菜刀利如金剛劍一雙窮相手禿似五
0337b20: 須彌成褫老僧四五年來不以勞而易其志弗以進
0337b21: 而退其趾適又捕影於南海岸上福城山中訴歷年
0337b22: 碌碌之苦意謂行門有做完之狀灑灑然如突雲之
0337b23: 鶴落落地似解纜之舟惟苦不曾將衣線下事抖擻
0337b24: 一番故老僧撞著磕著仍是痛罵痛打總要子放下
0337b25: 許多般氣息維持本地風光追淘沙去米之蹤露踢
0337b26: 倒淨瓶之用勉旃勉旃。
0337b27: 尹生禪人
0337b28: 衲子家做到徹頭徹尾處地一聲鼻孔原來在眼
0337b29: 下舉手便羅龍打鳳攘臂即捉虎擒麟與佛祖爭其
0337b30: 光日月奪其色就此界而移他方世界於一毫端許
0337c01: 不起座會五百僧伽於彈指間動不乖心靜出窠窟
0337c02: 故曰無上大寶從我意生身裏發現且道未現時是
0337c03: 箇甚麼。
0337c04: 權宰韓文學諱大任
0337c05: 尼父老子掌無功用之拍眼操沒絃調之希聲所以
0337c06: 道洽古今德配天地形神爽拔廓落無依蓋處於忠
0337c07: 恕之庭飲於良知之府少有動靜無非我閨閣中物
0337c08: 批剝萬象搖動兩儀謂知之為知之不知為不知是
0337c09: 知也此是良知底知字非知有知無之可侔謂加我
0337c10: 數季五十以學易可以無大過你看他安身處得與
0337c11: 麼綿密穩當不從智識測度中做去向艸窠裏闢出
0337c12: 一條通天大路以透長安餘悉居長安而覓長安者
0337c13: 可不慎諸。
0337c14: 佛事
0337c15: 為雨西堂起龕
0337c16: 師以杖指龕云者箇所在如山之峻見之者無不愕
0337c17: 然似水之洶睹之者無不兢栗子是了山水債底因
0337c18: 甚住卻請出門外泥深濯腳。
0337c19: 舉火云四十年前抬腳不起非為力微還是肚饑四
0337c20: 十年後放腳不下不獨神王翻為過飲今當四十四
0337c21: 歲振身千仞岡濯足萬里流以火炬指云恨無可賮
0337c22: 聊具把火以助沿途之費。
0337c23: 為通天老宿火
0337c24: 嘉靖壬午示生順治庚子入滅一百三十九年皎潔
0337c25: 瑩如秋月而今撲地行忙故使人天戀慕休戀慕今
0337c26: 日奉上一把火燒得須彌粉碎海水枯涸白藕花從
0337c27: 火裏生賢劫位中添一朵。
0337c28: 為心田副寺火
0337c29: 司庫有年弗敢狼藉一屑逗到今日今時連自家物
0337c30: 護惜伊不得老僧助汝一把火燒得七花八裂好生
0338a01: 收拾那東西莫教沿途露一絲。
0338a02: 費隱法叔訃音至拈香
0338a03: 電光裏走劍刃上行六十九歲弗存軌則明如晝黑
0338a04: 如夜一四天下藏不得製嚴統清曹源紊亂之風集
0338a05: 鍵鎚使衲子偷心盡歇侄通醉曾受耳提面命之私
0338a06: 萬不敢以佛事人情作酬恩之則燒霜煮雪大寒天
0338a07: 衣驢年淚未乾。
0338a08: 偕眾燒畬值一枯骸以農具挑入火中傍僧云請舉
0338a09: 火師云汝是誰人枯骨撞遇老僧火燭拈起如玉如
0338a10: 銀未卜是僧是俗臭煙蓬如雲火色輕清似浴秖
0338a11: 緣未透劫波所以猶有者軸且喜今日晴明不然都
0338a12: 成陌路頂門具眼衲僧未免此番熏鬱從茲得大總
0338a13: 持從茲全體獨露擲火炬云天地未形汝是誰灰飛
0338a14: 煙滅是何物。
