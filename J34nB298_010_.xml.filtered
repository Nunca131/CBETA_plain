0122b01: 屾峰憲禪師語錄卷十
0122b02: 嗣法門人智質　智原同閱
0122b03: 雜著
0122b04: 橫山淨土詩序
0122b05: 原夫淨土惟心心淨則土無不淨圓修即性性圓則
0122b06: 修無不圓斯淨圓之性生佛同原覺迷一致但悟之
0122b07: 則聖量都融昧之則凡情兢起于是前聖聿興禪淨
0122b08: 爰立證修提單傳直指當人在自肯而乃方親攝一
0122b09: 念橫超果地離諸緣而始受用墜腰斷臂惟知重法
0122b10: 忘軀離句絕非抑見明宗合教洵夫道契真乘讖符
0122b11: 大器者矣今則濫膺祖牒象狐莫辨于盲群穢廁僧
0122b12: 倫鍾釜難分于聵眾寧不慨歟茲吾橫山冰如禪宿
0122b13: 髫年入道皓首成功三十載足不踰閫十萬聲晝夜
0122b14: 無間喃喃吐偈盡廣長之溪聲歷歷孤明即清淨之
0122b15: 山色詎非道由一貫德被三根契理契機法法原明
0122b16: 向上全修全性頭頭不昧本來以致刻期告眾隨念
0122b17: 往生緇白固以欽崇禪淨因之歸一俾心燈焰續愈
0122b18: 光先德之風竺土名標振啟後昆之弊本懷暢于斯
0122b19: 卷淺陋申于短言用施剞劂裨助津梁力勉真修公
0122b20: 諸同事云爾。
0122b21: 東山丈室銘序
0122b22: 汾陽無業禪師曰看他古德道人得意之後茅茨石
0122b23: 室向折腳鐺中煮飯喫過三二十年名利不干懷財
0122b24: 寶不為念大忘人世隱跡巖叢君王命而不來諸侯
0122b25: 請而不赴豈同我輩貪名愛利汩沒世塗如短販人
0122b26: 有少希求而忘大果妙喜曰灼然兄弟那時早有如
0122b27: 此說話也更教他見我輩如今做處也好慚惶殺人
0122b28: 看他二大知識法中龍象人天眼日真龍天推出接
0122b29: 物利生尚以此言推重韜光晦跡者不以利物自居
0122b30: 要知終身居深山是非等閒人所能為稍有動念塵
0122c01: 勞萌心名利縱然勉強終成逗漏此間山深溪遠林
0122c02: 邃境幽淨案明窗清茶白粥經年無事縈懷真可安
0122c03: 貧樂道較他古人已是十倍受用不可不知足安分
0122c04: 雖室中親依少人當自念薄福所致慎勿嫌山深路
0122c05: 僻況古之得道人單丁獨處載錄燈傳者頗不少法
0122c06: 昌遇一力撾鼓亮座主終老西山隱山自焚茅屋懶
0122c07: 殘不暇拭涕吾祖芙蓉和尚忤旨加刑怡然順受迫
0122c08: 念古人慚愧多矣謹書座右深自勉旃。
0122c09: 耿道符先生詩序
0122c10: 古之言詩者蓋以敦德性修品節為重而風雅隨之
0122c11: 煉詞琢句考聲合度皆漢魏齊梁之緒餘也讀三百
0122c12: 篇知雅頌各得其所非至性中流出能為萬世法乎
0122c13: 昔人論詩譬諸禪以頓漸大小諸乘例詩盛衰余則
0122c14: 不然其說禪有頓無漸修有漸無頓頓漸之道惟悟
0122c15: 能知而門外漢以詩論禪大有徑庭論者不知也然
0122c16: 詩之為法以性靈為旨靜理為趣山川人物禽魚草
0122c17: 木悉我性靈中物喜怒哀樂言行品節本我性靈之
0122c18: 全體既得性靈之全者則何禪之不在我耶道符耿
0122c19: 先生為三韓開國靖南王嫡裔忠敏王之孫額駙愨
0122c20: 敏公之大嗣君出自和碩柔嘉公主聰睿靜默寬裕
0122c21: 簡重雖榮寵當世而車服素約與世澹如也燕居無
0122c22: 事喜嘗為詩精粹秀拔超然雋逸筆下無半點塵有
0122c23: 高岑王孟之風所謂胸中固有而發乎性靈者在是
0122c24: 矣試觀今之登樂府趨騷壇者概不與之較量故不
0122c25: 輕出示人其處世應物之暇與浮屠氏若有夙契醉
0122c26: 心禪悅早知有向上事宗門關鍵透脫古今即禪者
0122c27: 相對無敢攖其鋒然虛容不少露予謂果地之再來
0122c28: 人洵不誣也庚午夏余屢過私第憩書齋以手編所
0122c29: 作諸什若干篇出示捧讀之餘每思屬和但愧匪材
0122c30: 故舉夫德性品節之說而附諸篇末以垂不朽焉。
0123a01: 仁壽天逸和尚重修塔碑記
0123a02: 自達磨西來不傳之旨發明震旦蓋千有二百年其
0123a03: 間法道盛衰不知有幾而慧命所關惟係乎人人為
0123a04: 載道之器得人其道光且大不得人其道不弘非道
0123a05: 之有隱顯而實載道之人之為重也由是觀震旦五
0123a06: 葉之裔班班燈錄者皆間世偉人非等閒用世之才
0123a07: 所能及古來立言治世特達之士日浮屠氏限于因
0123a08: 果罪福小乘之說未嘗深究心宗窮研教理無怪其
0123a09: 所見異同即信從者亦未必皆具真知實見耳宋出
0123a10: 大儒發明聖學雖以孔孟門墻自立而一著透脫處
0123a11: 不出乎吾宗不傳之旨蓋浮屠氏之有補于名教益
0123a12: 明矣但今禪道遍天下去聖日遙風斯下趨力愧不
0123a13: 能挽良可慨也緬惟前賢芳躅既不可追而近代偉
0123a14: 人愚以濟下天逸和尚為法門載道重器足稱後昆
0123a15: 師表師早歲參夾山報恩兩和尚後入夾山之室孤
0123a16: 風峻拔卓立諸方于某年間駐錫都門戒壇仁壽二
0123a17: 剎王公敬信緇素皈依三韓耿大護法栴林公靖南
0123a18: 王嫡裔深信宗乘早契心要現身勛貴乘願金湯弱
0123a19: 歲禮師座下為弟子有年末後無縫合尖皆栴林公
0123a20: 之力也余過私第盤桓日久及師往事切慕師之道
0123a21: 行宗風因出所藏行述請尒為之記。
0123a22: 師諱本圓號天逸昭陽張氏子生而英拔智識過人
0123a23: 幼具出塵之志弱冠遊燕歸即棄家求道詣參知識
0123a24: 丙戌春過維揚東隱菴見玉如大師求度如喜師器
0123a25: 宇不群復慮其世緣未斷不允懇之再四方得脫白
0123a26: 遂掩關閱楞嚴經如叩關問師經云累劫多聞不如
0123a27: 一日修無漏業師不明厥旨如命師出關往參夾山
0123a28: 箬菴和尚師見箬問某甲生死不明乞師指示箬便
0123a29: 打師禮拜箬又打自此疑情頓起寢食俱忘箬命為
0123a30: 侍者師愈加精進箬于稠人中指曰此子他日磬室
0123b01: 之光明幢也後參報恩玉林和尚隨眾打七正提話
0123b02: 頭玉將香板擲地作聲師由此悟入玉對眾曰爾輩
0123b03: 參學能似者銕橛子方有少分相應後箬移磬山師
0123b04: 歸省箬便問汝從報恩來還解報恩也未師曰粉骨
0123b05: 碎身未足酬一句了然超百億箬曰如何是了然一
0123b06: 句師曰適來秖對和尚箬曰老僧不曾聽得師擬進
0123b07: 語箬連棒打出一日箬舉世尊拈花命頌眾退思師
0123b08: 立頌上苑笙歌早蛾眉脂粉多臨粧添一笑失卻舊
0123b09: 山河箬頷之緣師親受深錐痛拶有年機辨縱橫默
0123b10: 許可書偈曰世界原同古鏡闊火爐特地解翻身因
0123b11: 是嫡骨相承者將此深心奉塵剎并衣拂源流囑師
0123b12: 師拜受辭歸東隱未幾聞箬菴和尚示寂師大慟哭
0123b13: 擬奔喪因病遂止服心喪事畢尋往五祖謁同門千
0123b14: 仞和尚盤桓累日臨行千有堪笑先師無剩物秖留
0123b15: 一頂舊袈裟之句送師東歸于某年之都門掃嘯翁
0123b16: 塔戒壇文公重師道行請師卓錫自後移住仁壽寺
0123b17: 凡上堂入室提唱宗風奔走請益者日無虛晷即飽
0123b18: 參宿學靡不嘆服真法門之柱石克振濟上家聲于
0123b19: 勿替也師平生與洞宗佛光和尚交最深一日光至
0123b20: 師喜曰吾緣盡矣遂擇日至期聞鐘聲趺坐趨寂闍
0123b21: 維獲五色堅固子道俗競分供養師生于萬曆己已未
0123b22: 九月十五日入寂于康熙戊申七月十三日世壽五
0123b23: 十臘二十一建塔于西山天台寺大南峪之麓茲因
0123b24: 年遠靈塔頹廢弟子耿旃林公發心募資重為修建
0123b25: 復其舊觀成不朽事銘曰。法流茲土誕生偉人為
0123b26: 光明幢結大地春楊岐嫡脈磬室真子大道斯存恰
0123b27: 秖者是窣堵重扶卓立雲際不涉春秋撐天拄地松
0123b28: 杉環蔭雲山縹緲瞻之仰之為人天表
0123b29: 客窗贅語
0123b30: 吾人胸中不能變化容物動處便成執礙頓生人我
0123c01: 皆少學問力耳少學問不是做詩做文字不得做甚
0123c02: 些小事便見學問深淺此學問不從文字上學來竟
0123c03: 是夙生帶來的所以行時處處便到若從書上看來
0123c04: 有書看不到則所行學問有時有有時無便有缺陷
0123c05: 偏枯處因是知千古聖賢大經大傳是吾胸中先有
0123c06: 讀時不過讀自己已的說個溫故知新已落第二義了
0123c07: 宗門道佛法向自己已胸中流出始能蓋天蓋地此語
0123c08: 若合符契如此何古之聖賢先獲我心俾我甘居後
0123c09: 塵不能並驅千古為恨耳。
0123c10: 題璞菴禪師茅屋卷
0123c11: 今之出世者始則脫離塵網而卒復攖世諦作泛泛
0123c12: 庸緇雖稱釋種而仍俗鄙也知者不然如壯夫展臂
0123c13: 師子游行伴侶不求奚藉他力豈泛泛者能測量哉
0123c14: 璞公三間茅屋坐破蒲團我故知其不妄也昔隱山
0123c15: 有三間茅屋從來住一道神光萬境閒莫把是非來
0123c16: 辨我平生穿鑿不相關焚之而去璞公抑得此意否
0123c17: 惠子曰子非魚安知魚之樂莊子曰子非我安知我
0123c18: 不知魚之樂古人往矣我將奚問焉質諸璞公為之
0123c19: 頤解。
0123c20: 題施憲章居士盆中樹石
0123c21: 結廬在人境而無車馬喧晉淵明詩也讀其詩知其
0123c22: 人千古罕得特胸次無物耳夫人生世間日與物處
0123c23: 未嘗不為物累與物處不為物累讀聖賢書則近之
0123c24: 否則欲避車馬喧已染林泉癖問所為胡來胡現漢
0123c25: 來漢現本來空洞元明何在也我于水北憲章施子
0123c26: 得之施子處于闤闠門徑雖不越俗而胸次別有一
0123c27: 天居嘗篤孝友睦鄰戚盛年有長者風相對淡如儼
0123c28: 心遊于物初者予偶過齋頭見其盆盎滿架花石盈
0123c29: 庭片山寸樹澹遠古雅摹倣出宋元諸家之右非復
0123c30: 吳下阿蒙刻畫手噫技進矣施子入乎其齋而嗒然
0124a01: 忘我不知身在市囂湫隘中出乎其齋而蕭然無物
0124a02: 不知志在摹石叢篁內直欲空天地間一切往來得
0124a03: 喪超乎與造物者游又何一物之足為累也吾于施
0124a04: 子有厚望焉。
0124a05: 募大悲像疏
0124a06: 此方教體衹在音聞眾生聞大士名號如雷入耳寤
0124a07: 寐不忘此其驗也若乃睹相生信能令眾生瞻禮嘆
0124a08: 仰則像教之益可勝量哉海音上座久栖林下多經
0124a09: 寒暑方將覓一座具地作把茅計床座之外期設大
0124a10: 悲像供事之余曰子尚無個住處安用像為曰不然
0124a11: 古人謂古鏡闊一丈則火爐闊一丈像現則大地現
0124a12: 矣又如某椰子一軀始終不離堂搆況大士法身全
0124a13: 露而翻令飄搖風雨中耶子合瓜贊善曰許子具一
0124a14: 隻眼即說偈曰法身現時大地現塵剎世界亦復然
0124a15: 譬如心王及心所一念具足同現前。
0124a16: 南岳僧募方冊大藏引
0124a17: 世尊四十九年不曾說著一字非掃蕩言詮乃言詮
0124a18: 不能到也古德云一大藏教是個注腳且道注腳個
0124a19: 甚麼這裏透去不被注腳轉方許途中受用南岳山
0124a20: 頭興雲浙江地面下雨東海龍王也須吃棒為甚嘉
0124a21: 禾城中大藏不肯動著佛法到此殊不靈驗敢告吾
0124a22: 禾檀越之知音者決能別通消息則某之言又成注
0124a23: 腳添足矣。
0124a24: 題募米疏
0124a25: 六贊禪人者乃叢林頭陀苦行僧也嘗跪誦金剛法
0124a26: 華諸典集若有驗而口終不為之啟人謂之木訥而
0124a27: 彼為之喜誦持輒無他想惟念叢林以飯僧為大佛
0124a28: 事凡一舉不如願不假歸昨乞武水獲粟若干復欲
0124a29: 他往予曰子既得隴何更望蜀耶贊禪曰心如墻壁
0124a30: 可以入道而況茲一小因緣索冊便行予佳其猛烈
0124b01: 為眾即書此以授之。
0124b02: 蘆溝橋募建茶棚施茶湯引
0124b03: 蘆溝橋者乃都會之通衢士人商賈往來暑寒不輟
0124b04: 車馬負戴雜沓晝夜無分一行數十里仍乏小歇場
0124b05: 蓋有年矣茲江南願山上人審行人也慨發難行心
0124b06: 欲豎精進幢于斯地冬則煖湯禦寒要使寒時發焰
0124b07: 暑則清涼除熱管教熱處生冰趙州公案與保壽同
0124b08: 參雲門舖面待清平合拍苦釅茶澆開肺腑一滴清
0124b09: 涼辣薑湯煖生腸肚半餉消寒願力如山始信當人
0124b10: 自肯福田似海豈道阿誰無分幸得卓錐有地仰
0124b11: 皇圖普載之恩但今片瓦未成賴檀信傾囊之施茶
0124b12: 棚頓舉廣結萬緣寶所漸成全憑眾手福利之因無
0124b13: 煩饒舌是引。
0124b14: 
0124b15: 
0124b16: 
0124b17: 
0124b18: 
0124b19: 
0124b20: 屾峰憲禪師語錄卷終
