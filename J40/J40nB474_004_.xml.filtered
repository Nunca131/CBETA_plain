0035a01: 盤山了宗禪師語錄卷第四
0035a02: 書記恒滋記錄
0035a03: 拈古
0035a04: 王常侍一日訪臨濟，同到僧堂內，常侍曰：「這一堂
0035a05: 還看經否？」臨濟曰：「不看經。」常侍曰：「學禪否？」臨濟曰：
0035a06: 「不學禪。」常侍曰：「經文不看，禪又不學，畢竟作甚麼？」
0035a07: 臨濟曰：「總教伊成佛作祖去。」常侍曰：「金屑雖貴，落
0035a08: 眼成翳，又作麼生？」臨濟曰：「我將謂你是個俗漢。」
0035a09: 拈云：「臨濟老漢橫按莫邪，誰敢當鋒？等閒被這俗漢
0035a10: 一拶，只得冰消瓦解。且道這俗漢又有甚麼奇特？
0035a11: 還會麼？識得無中能唱處，方知元不在宮商。」
0035a12: 雲門道：「既知來處，且道甚麼劫中無祖師？」自代云：
0035a13: 「某甲今日不著便。」
0035a14: 拈云：「雲門老漢也是做賊人膽虛。」
0035a15: 魯祖凡有僧來參，即面壁而坐。一日南泉至，亦面
0035a16: 壁而坐。南泉遂於背上拍一掌，祖曰：「誰？」泉曰：「普願。」
0035a17: 祖云：「作甚麼？」泉云：「也是尋常。」
0035a18: 拈云：「釣盡江波，錦鱗始遇。不是南泉承當，幾乎眉毛
0035a19: 墮地。還會麼？一雞纔叫百雞啼。」
0035a20: 溈山示眾云：「老僧百年後向山下作一頭水牯牛，
0035a21: 左脅書五字曰：『溈山僧某甲。』此時喚作溈山僧又
0035a22: 是水牯牛，喚作水牯牛又是溈山僧。喚作甚麼即
0035a23: 得？」
0035a24: 拈云：「溈山老漢山上為僧、山下為牛且止，只如不是
0035a25: 僧、不是牛，畢竟是個甚麼？」喝一喝：「三十年後自有
0035a26: 知音。」
0035a27: 僧問同安：「如何是和尚家風？」安云：「金雞抱子歸霄
0035a28: 漢，玉兔懷胎向紫微。」僧云：「忽遇客來，將何秪待？」安
0035a29: 云：「金果早朝猿摘去，玉花到晚鳳啣來。」
0035a30: 拈云：「同安恁麼道，不妨奇特。若是盤山又且不然，或
0035b01: 有人問：『如何是和尚家風？』即向他道：『硬的是拳，軟
0035b02: 的是棒。』『客來將何祗待？』亦云：『飯後一盃茶。』」
0035b03: 提婆達多在地獄中，世尊令阿難傳問云：「汝在地
0035b04: 獄中可忍否？」云：「雖在地獄中，如三禪天樂。」世尊又
0035b05: 令阿難傳問：「你還求出否？」云「待世尊入地獄分。」云：
0035b06: 「世尊既無入地獄分，我豈有出地獄分？」
0035b07: 拈云：「皮裏脈路，袖裏金針。既無出入之分，且道喚什
0035b08: 麼作地獄？喚什麼作天堂？還識二老人落處麼？但
0035b09: 有一人發真歸源，十方虛空悉皆消殞。」
0035b10: 瑞巖禪師居丹丘瑞巖，坐磐石，終日如愚，每日喚：
0035b11: 「主人公。」復應諾，乃曰：「惺惺著，他後莫受人謾卻。」後
0035b12: 有僧參玄沙，沙問：「近離甚處？」曰：「瑞巖。」沙曰：「有何言
0035b13: 句示徒？」僧舉前話，沙曰：「一等是弄精魂也，甚奇怪。」
0035b14: 乃曰：「何不且在彼作？」曰：「已巳遷化也。」沙曰：「而今喚得
0035b15: 應麼？」僧無對。
0035b16: 拈云：「瑞巖夢中說夢，玄沙打草只要驚蛇。這僧不識
0035b17: 高低，至今墮坑落塹。盤山當時若見，劈面一拳，管
0035b18: 教老漢分疏不下。」
0035b19: 大梅常禪師。僧問：「和尚見馬祖得什麼道理，便住
0035b20: 此山？」梅云：「馬祖道：『即心即佛。』」僧舉似，馬祖卻令僧
0035b21: 傳語大梅云：「馬祖佛法近日不同，又道：『非心非佛。』」
0035b22: 梅曰：「這老漢，惑亂人心未有了日。任他『非心非佛』，
0035b23: 我秪是『即心即佛』。」馬祖聞之曰：「梅子熟也。」
0035b24: 拈云：「馬祖翻掌是雲、覆掌是雨，大梅雖是不避風雨，
0035b25: 從未勦絕在。且道如何得勦絕去？開口成雙橛，揚
0035b26: 眉落二三。」
0035b27: 舉洞山示眾云：「秋初夏末，兄弟或東或西，直須向
0035b28: 萬里無寸草處去。」又云：「只如萬里無寸草處作麼
0035b29: 生去？」石霜云：「出門便是草。」大陽云：「直道不出門亦
0035b30: 是草漫漫地。」
0035c01: 拈云：「這三個老漢只知一鼻孔出氣，未免身在草裏。
0035c02: 盤山即不然，只如『萬里無寸草作麼生去？』止道：荊
0035c03: 棘叢中過，一葉不沾身。」
0035c04: 白雲祥和尚問僧：「不壞假名而談實相作麼生？」僧
0035c05: 云：「遮箇是倚子。」白雲以手撥：「將鞋袋來。」僧無對，白
0035c06: 雲云：「這虛頭漢。」雲門聞云：「須是祥兄始得。」
0035c07: 拈云：「雲門扶起不扶倒，只看眉毛長，不顧舌頭短。這
0035c08: 僧當時若是伶俐衲僧，待他道『將鞋袋來』，只呵呵
0035c09: 大笑便出，管教白雲有理難伸。」
0035c10: 世尊。有異學問：「諸法是常耶？」世尊不對，又問：「諸法
0035c11: 是無常耶？」亦不對，異學曰：「世尊具一切智，何不對
0035c12: 我？」世尊云：「汝之所問，皆為戲論。」
0035c13: 拈云：「世尊無語，其聲如雷。異學有語，其聲似啞。還識
0035c14: 得瞿曇意旨麼？莫從百草巔頭薦，覿面無私亙古
0035c15: 今。」
0035c16: 外道問世尊：「昨日說什麼法？」世尊曰：「說定法。」外道
0035c17: 曰：「今日說什麼法？」世尊曰：「說不定法。」外道曰：「昨日
0035c18: 定，今日為什麼不定？」世尊曰：「昨日定，今日不定。」
0035c19: 拈云：「外道逐河尋金，不知金在沙內。世尊撲牛，不用
0035c20: 繩索。雖然如是，也是一隊龍頭蛇尾漢。還知世尊
0035c21: 落處麼？若不躍龍門，焉知滄海寬？」
0035c22: 世尊初於臘月八日明星出時忽云：「奇哉！一生眾
0035c23: 生俱有如來智慧德相。但以執著妄想，不能得證。」
0035c24: 拈云：「老胡病眼見空花，六年苦行見箇恁麼道理？檢
0035c25: 點將來，也是合眼說夢。」
0035c26: 法眼因僧問：「聲色兩字如何透得？」師召大眾曰：「諸
0035c27: 上座，且道這箇僧還透得也未？若會此問處，透聲
0035c28: 色即不難。」
0035c29: 拈云：「這僧眼裏著楔，法眼借劍殺人。且道聲色作麼
0035c30: 生透？若透得聲色句，要見法眼也不難。」
0036a01: 梁武帝問達磨大師：「如何是聖諦第一義？」磨云：「廓
0036a02: 然無聖。」帝云：「對朕者誰？」磨云：「不識。」帝不契，遂渡江，
0036a03: 至少林，面壁九年。
0036a04: 拈云：「武帝離波覓水，達磨機欠方圓，未免少林九載，
0036a05: 嘴挂壁上。且道還識二老問答處麼？如人飲水，冷
0036a06: 煖自知。」
0036a07: 僧遊五臺問一婆子曰：「臺山路向什麼處去？」婆曰：
0036a08: 「驀直去。」僧纔行，婆云：「好箇阿師，又恁麼去也。」僧舉
0036a09: 似趙州，州云：「待我去勘過。」明日師便去問：「臺山路
0036a10: 向甚處去？」婆曰：「驀直去。」師便去，婆子曰：「好箇師僧，
0036a11: 又恁麼去。」師歸院謂僧云：「臺山婆子為汝勘破了
0036a12: 也。」
0036a13: 拈云：「趙州鼻孔遼天，婆子舌頭托地。檢點將來，總被
0036a14: 傍人勘破。且道誰是看破者？」復一喝。
0036a15: 趙州因僧問：「狗子還有佛性也無？」州云：「有。」僧云：「既
0036a16: 有，為甚麼卻撞入這箇皮袋？」州云：「為他知而故犯。」
0036a17: 又有僧問：「狗子還有佛性也無？」州云：「無。」僧云：「一切
0036a18: 眾生皆有佛性，狗子為什麼卻無？」州云：「為伊有業
0036a19: 識在。」
0036a20: 拈云：「趙州道『有』也不多，道『無』也不少。難為這僧，自投
0036a21: 狗腹中，無有出期在。」
0036a22: 天衣舉《金剛經》云：「若見諸相非相，即見如來。」法眼
0036a23: 云：「若見諸相非相，即不見如來。」師云：「若見諸相非
0036a24: 相，眼中在什麼處？此語有兩負門。」
0036a25: 拈云：「諸相非相，有收有放。見與不見，兩文一貫。還識
0036a26: 天衣、法眼麼？魚行水濁，鳥飛毛落。」
0036a27: 南泉、歸宗、麻谷三人同去見忠國師，至中途，南泉
0036a28: 就地一畫一圓相云：「道得則去。」歸宗坐在圓相裏，
0036a29: 麻谷作女人拜。
0036a30: 拈云：「南泉當路掘井，歸宗放水成渠，麻谷因齋慶讚。
0036b01: 這三箇老漢，若以正眼觀來，各與二十棒。何故？我
0036b02: 王庫內，無如是刀。」
0036b03: 龐居士問靈照女：「明明百草頭，明明祖師意，作麼
0036b04: 生會？」靈照云：「這老漢頭白齒黃，作這箇見解。」居士
0036b05: 云：「你作麼生？」照云：「明明百草頭，明明祖師意。」
0036b06: 拈云：「居士先行後到，靈照後行先到。雖然縱奪即不
0036b07: 無，未免外揚家醜。盤山若見時，縛作一束，送在長
0036b08: 江。且道過在什麼處？明明百草頭，明明祖師意。」
0036b09: 子曰：「參乎，吾道一以貫之。」曾子曰：「唯。」
0036b10: 拈云：「為憐三歲子，不惜兩莖眉。」
0036b11: 頌曰。
0036b12: 父子相酬向上機，箇中消息幾人識？知音不在頻
0036b13: 頻舉，直下承當更不疑。
0036b14: 子出，門人問曰：「何謂也？」曾子曰：「夫子之道，忠恕而
0036b15: 已巳矣。」
0036b16: 拈云：「不遇知音者，徒勞盡碎琴。」
0036b17: 頌曰。
0036b18: 問得理淺答得深，更何言外覓疏親？道非物外
0036b19: 非道，堪嘆區區在半程。
0036b20: 顏淵喟然歎曰：「仰之彌高，鑽之彌堅，瞻之在前，忽
0036b21: 焉在後。」
0036b22: 拈云：「如人飲水，溫煖自知。」
0036b23: 頌曰。
0036b24: 倒腹傾腸幾箇知，更無毫髮可相依。佳音不入聾
0036b25: 人耳，誰解潘閬倒騎驢？
0036b26: 道也者，不可須臾離也。可離，非道也。
0036b27: 拈云：「冰不離水，水不離冰。」
0036b28: 頌曰。
0036b29: 平常日用不相離，喫飯穿衣你是誰？堪笑世間癡
0036b30: 男子，甜桃拋卻覓酸梅。
0036c01: 南嶽懷讓禪師初往曹溪參六祖問：「什麼處來？」師
0036c02: 曰：「嵩山來。」曰：「什麼物恁麼來？」師曰：「說似即不中。」曰：
0036c03: 「還可修證否？」師曰：「修證即不無污染諸佛三所護
0036c04: 念。汝既如是，吾亦如是。」
0036c05: 頌曰。
0036c06: 說似一物即不中，山河大地起悲風。浮雲散盡光
0036c07: 皎潔，星自星兮辰自辰。
0036c08: 讓和尚居南岳時，馬祖住傳法院，常日坐。禪師知
0036c09: 是法器，往問曰：「大德坐禪圖什麼？」曰：「圖作佛。」師一
0036c10: 日乃取磚於彼菴前磨，曰：「磨此何為？」師曰：「磨作鏡。」
0036c11: 曰：「磨磚豈得成鏡？」師曰：「坐禪豈得成佛？」曰：「如何即
0036c12: 是？」師曰：「如牛駕車，車若不行，打車即是？打牛即是？」
0036c13: 於是悟旨於言下。遂印心傳法。符西祖讖「馬踏殺
0036c14: 天下人」之語，南宗闡於江西。
0036c15: 拈云：「坐禪求佛，捏目生花。磨磚成鏡，惑亂人心。這二
0036c16: 老漢，正好一坑埋卻。」
0036c17: 頌曰。
0036c18: 南山下雨北山雷，馬師卻被讓師惑。一片浮雲消
0036c19: 散盡，自知分明說向誰？
0036c20: 雙林善慧大士因梁武帝請講經。士陞座，以尺拊
0036c21: 案一下便下座。武帝愕然。誌公乃問：「陛下會麼？」云：
0036c22: 「不會。」誌公云：「大士講經竟。」
0036c23: 頌曰。
0036c24: 大士講經太不良，卻於梁殿動龍顏。當時不得誌
0036c25: 公老，走向雙林不得安。
0036c26: 《法華經》云：「是法住法位，世間相常住。」
0036c27: 頌曰。
0036c28: 世間相常住，猢猻會上樹。芻狗吠天明，佳人不出
0036c29: 戶。
0036c30: 文殊所說《般若經》：「清淨行者不入涅槃，破戒比丘
0037a01: 不入地獄。」
0037a02: 頌曰。
0037a03: 酒肆淫房隨處遊，十方世界任悠悠。閒來高隱千
0037a04: 峰外，天不管兮地不收。
0037a05: 《金剛般若經》：「應無所住而生其心。」
0037a06: 頌曰。
0037a07: 室居端坐默無言，夜靜更深月上窗。不覺西風連
0037a08: 夜吼，無言童子口喃喃。
0037a09: 《楞嚴經》云：「佛謂阿難：『若能轉物，即同如來。』」
0037a10: 頌曰。
0037a11: 若能轉物即如來，萬斧千刀劈不開。堪笑靈山會
0037a12: 上客，瞿曇一坑都活埋。
0037a13: 金陵誌公和尚令人傳語南嶽思大師云：「何不下
0037a14: 山教化眾生，一向目視雲霄作麼？」思云：「三世諸佛
0037a15: 被我一口吞盡，何處更有眾生可度？」
0037a16: 頌曰。
0037a17: 誰知更有眾生度，三世如來一口吞。路遠夜長休
0037a18: 把火，大家吹滅暗中行。
0037a19: 丹霞於慧林寺，遇天寒，取木佛燒火，向院主訶曰：
0037a20: 「何得燒我木佛？」師以杖子撥灰曰：「吾燒取舍利。」曰：
0037a21: 「木佛何有舍利？」「既無舍利，更取兩尊燒。」院主自眉
0037a22: 鬚墮落。
0037a23: 頌曰。
0037a24: 古殿沉沉夜色深，欲將木佛劈為薪。只圖一夜烘
0037a25: 烘煖，不管他人卻受驚。
0037a26: 《法華經》：「此經開方便門、示真實相，深固幽遠，無人
0037a27: 能到。」
0037a28: 頌曰。
0037a29: 深固幽遠隔千山，到者方知不夜天。萬語千言人
0037a30: 不識，至今千古錯商量。
0037b01: 昔有古德一日不赴堂，侍者請赴堂，德曰：「我今日
0037b02: 在莊上喫油餈飽也。」侍者曰：「和尚不曾出入。」德曰：
0037b03: 「汝去問莊主。」者方出門，忽見莊主來謝和尚到莊。
0037b04: 頌曰。
0037b05: 近者不能聞，遠者不能見。世間多少人，不見油餈
0037b06: 面。盤山寶積一日於街市見人在肉肆買肉云：「精
0037b07: 底割一斤來。」屠兒放下刀叉手云：「長史，那箇不是
0037b08: 精底？」師聞之忽然大悟，歸以所告馬祖，祖可之。
0037b09: 頌曰。
0037b10: 沉潭露月似銀鉤，隔岸金鱗解點頭。萬里煙塵俱
0037b11: 蕩盡，數聲羌笛滿天秋。
0037b12: 雲門垂語云：「乾坤之內，宇宙之間，中有一寶，秘在
0037b13: 形山。拈燈籠向佛殿裏，將三門來燈籠上，作麼生？」
0037b14: 自代云：「逐物意移。」又曰：「雲起雷興。」
0037b15: 頌曰。
0037b16: 南山雲起北山雨，碧玉含輝君薦取。萬象之中獨
0037b17: 露身，為人自肯乃方許。
0037b18: 臨濟示云眾云：「有一無位真人，常在汝等面門出入，
0037b19: 初心未證據者看看。」有僧出問：「如何是無位真人？」
0037b20: 濟下禪床擒住，者僧擬議，濟托開云：「無位真人是
0037b21: 什麼乾屎橛？」
0037b22: 頌曰。
0037b23: 覿面相呈答者親，誰知枯木有龍吟？河邊渴死人
0037b24: 無數，可笑為人不識心。
0037b25: 鳳棲同安禪師問僧：「眼界無光，如何得見？」僧曰：「北
0037b26: 斗東轉，南斗西移。」師曰：「夫子入太廟。」曰：「與麼則同
0037b27: 安門下道絕人荒去也。」師曰：「橫抱嬰孩，擬彰皇簡。」
0037b28: 頌曰。
0037b29: 一場酬答最分明，山自高兮水自深。一對鴛鴦描
0037b30: 不就，雙雙飛入九洲城。
0037c01: 趙州因秀才問曰：「佛不違眾生願否？」師曰：「是。」「某甲
0037c02: 欲覓和尚手中拄杖得否？」師曰：「君子不奪人之所
0037c03: 好。」曰：「某甲非君子。」師曰：「我亦不是佛。」
0037c04: 頌曰。
0037c05: 草色青青，柳色黃，桃花開放李花香。遊蜂蝴蝶爭
0037c06: 枝舞，鬥罷空身返故鄉。
0037c07: 古德問僧：「何不看經？」曰：「不識字。」德曰：「何不問人？」僧
0037c08: 展手曰：「是什麼字？」德無對。
0037c09: 頌曰。
0037c10: 烏飛兔走不成行，不識西天梵字亟。若是孔門真
0037c11: 弟子，自然識得化三千。
0037c12: 長沙因張拙秀才看千佛名經問師曰：「百千諸佛，
0037c13: 但見其名，未審居何國土？還化物也無？」師曰：「黃鶴
0037c14: 樓崔顥題後，秀才還曾題也未？」曰：「未曾。」師曰：「得閑
0037c15: 題一篇。」
0037c16: 頌曰。
0037c17: 問得幽深意最奇，水流風動演玄機。百千諸佛居
0037c18: 何土，誰解黃鶴一首詩？
0037c19: 雲峰示眾曰：「飯籮邊坐餓死、臨河渴死漢。」玄沙云：
0037c20: 「飯籮裏坐餓死人，水裏沒頭浸渴死漢。」雲門云：「通
0037c21: 身是飯，通身是水。」
0037c22: 頌曰。
0037c23: 通身是飯，通身水，多少禪流難下嘴。坐卻兩般截
0037c24: 斷流，黃河九曲乾齊底。
0037c25: 樓子和尚因從街市過，經酒樓下，偶整襪帶，少住，
0037c26: 聞樓上唱曲云：「你既無心我便休。」聊聞，忽然大悟，
0037c27: 從此號樓子。
0037c28: 頌曰。
0037c29: 你既無心我便休，也無煩惱也無憂。花街柳巷逢
0037c30: 知己已，處處樓臺解點頭。
0038a01: 與執事翫山
0038a02: 滿目青山看未休，落花流水任悠悠。青松綠柏真如
0038a03: 境，總是丹青畫不周。
0038a04: 遊花園
0038a05: 金谷名園萬彙芳，賞心奪目數姚黃。香風吹動蝶來
0038a06: 舞，惹得遊蜂話短長。
0038a07: 夜間獨坐
0038a08: 更深夜靜少人行，獨坐禪床恨不明。照膽蟾光沉碧
0038a09: 漢，青霄斗柄半斜橫。
0038a10: 詠五臺
0038a11: 清涼臺半金剛窟，誰解無著問文殊。欲識三三前後
0038a12: 意，青山依舊日雲覆。
0038a13: 詠盤山
0038a14: 峻嶺盤峰亂石攢，遊人拜塔步艱難。翻空石浪驚人
0038a15: 月，繞砌林泉徹斗寒。
0038a16: 其二
0038a17: 五峰八石甚希奇，古佛臨凡創建時。怪石崢嶸人罕
0038a18: 遇，青松翠柏演玄機。
0038a19: 詠花此日降雨
0038a20: 雨打花枝淚滿腮，愁眉不展為誰來？雲消自有風光
0038a21: 日，喜色重重疊翠開。
0038a22: 與眾弟兄相會
0038a23: 憶別微音不計時，今朝幸遇又同期。雁回旅邸驚鄉
0038a24: 夢，草木含悲不忍啼。
0038a25: 別眾辭萬善住盤山
0038a26: 十載依棲事若何，幾番風浪幾番波。人情佛法都丟
0038a27: 下，且往山中聽鳥歌。
0038a28: 其二
0038a29: 三年聚首在盤山，了悟心空萬事閑。且去隨緣深處
0038a30: 隱，豈留名姓與人間？
0038b01: 行實
0038b02: 師諱超見，號了宗，順天府寶坻縣楊氏子。母盛氏夜
0038b03: 夢南海四僧來送，天明果然四僧坐門化齋，母即分
0038b04: 娩。師生，四僧起名言訖，他顧不見，父母罕異奇哉。師
0038b05: 誕日甲寅九月十五日，師生時異香滿室。師自幼不
0038b06: 食腥葷，年至八歲習學儒業，至十五歲諸篇轍諳閱
0038b07: 誦。父母曰：「與汝娶乎？」師答：「寧違父母之命，不欲赤繩
0038b08: 之繫足乎。」師辭其伉儷。偶得疾患，醫治無效，父母驚
0038b09: 怖，對佛禮拜，許師出家，其恙即愈瘥矣。後師出家，訪
0038b10: 至龍泉菴薙髮，於愍忠寺受具足大戒，聽講諸經。一
0038b11: 日聽講《楞嚴經》「七處徵心、八還辯見」，妙淨明星，倏忽
0038b12: 有省，即往南方參天童、雪竇及天臺。一日樓上安單，
0038b13: 夜間倏然有神祗曰：「還回北方去。」即詣南海九華，詣
0038b14: 屆北都住靜。有大博和尚盤山結制，師親詣盤山謁
0038b15: 見，問曰：「從何處來？」師曰：「從北京來。」曰：「來為何事？」師曰：
0038b16: 「親近和尚。」博曰：「將什麼親近？」師喝一喝，博曰：「落在什
0038b17: 麼處？」師劈面一拳，博曰：「甚麼意旨？」師曰：「知恩報恩。」博
0038b18: 曰：「如何是你的心？」師呈一偈云：「逐目尋心不識心，識
0038b19: 心非假亦非真。有人問我西來意，綠柏青松不藉春。」
0038b20: 和尚印證嗣法。師服勤三載，往仁壽寺住靜，後居盤
0038b21: 山石室。一日，永平府郭居士領眾善信請住南臺寺。
0038b22: 有灤州普光領眾善人請隆阭寺開堂傳戒。又高善
0038b23: 人請澤它修建萬善寺開堂傳戒，十載有餘。後請住
0038b24: 盤山古中盤正法寺開堂傳戒。又天津衛般若菴放
0038b25: 生院、關東前衛普渡寺、錦州念佛堂、盛京觀音寺、東
0038b26: 關仁聖寺處處開堂結制傳戒，化度人緣，莫知其數。
0038b27: 嗣法門人徹凡、瑞亭、無虛、量庵、一味、輝洲、心虛、徹軒、
0038b28: 寧一、慧恒、曇裔、牧魁、吾朗、空人等，燈燈相續，祖祖相
0038b29: 傳。老僧住世七十五歲，厭世於盛京仁聖寺禪床上。
0038b30: 偈云：「住世七十有餘秋，手把金圈作釣鉤。釣罷錦鱗
0038c01: 無別事，佛宮魔國任悠游。」又偈云：「卻來游幻海，箇中
0038c02: 無變改。欲識本來人，大家明主宰。」擲筆而逝。
0038c03: 　　佛弟子超覺　明利　明善　明尚
0038c04: 　　　　　明登　明喜　明禮　明眼
0038c05: 　　　　　明道　
0038c06: 　　五戒弟子高明杲　明本　明新
0038c07: 　　　　　　　明玄
0038c08: 　　　祖門許氏法名佛果　實信共助刊
0038c09: 
0038c10: 盤山了宗禪師語錄卷第四終
0038c11: 刊板門人朗空順及四眾弟子　比丘會本
0038c12: 太和　元初　祥光　實性　實智　實慧
0038c13: 比丘尼實祥　實妙　實悟　際恒　克圓
0038c14: 優婆夷周實慧　楊實理　高實德　劉實性
0038c15: 張實受　張實寶　張實祥　王實法　張實海
0038c16: 王實德　于妙玉　丁妙貴　高門胡氏
0038c17: 高門周氏　高門蔡氏　高門李氏　高門崔氏
0038c18: 張門許氏　崔門侯氏　崔門杜氏　崔門高氏
0038c19: 于門杜氏　概合會等
0038c20: 優婆塞劉明常　張實寶　王實玉　劉實佛
0038c21: 梁實寶　梁實達　梁儲萃　劉量公　王士相
0038c22: 陳實清　陳實定　陳實靜　梁自明概合會等
0038c23: 白興寰　白玉寰　侯實明　侯實玄　齊實佛
0038c24: 宋實佛　王實法　李實廣　楊斐公　常思忠
0038c25: 常思德　郭興吾　概合會等
0038c26: 張實成
