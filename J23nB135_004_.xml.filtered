0591c01: 石門文字禪卷第四
0591c02: 宋江西筠溪石門寺沙門釋德洪覺範著
0591c03: 門人覺慈編錄毘陵天甯法雲堂校
0591c04: 古詩
0591c05: 同敦素沈宗師登鍾山酌一人泉
0591c06: 鍾山對吾戶春曉開煙鬟白雲峰頂泉紺碧生微瀾
0591c07: 經年未一酌對客愧在顏兩翁亦超放瘦策容躋攀
0591c08: 大千寄一瞬境靜情亦閑是時天慘憺佳處多遺刪
0591c09: 立談共嘲謔豪氣破天慳臨川冰玉清風流繼東山
0591c10: 茲游適所願但恨無弓彎東陽丘壑姿癡絕膽亦頑
0591c11: 孤坐巉絕處掉頭不肯還天風吹笑語響落千嵒閒
0591c12: 歸來數清境但覺毛骨寒從君乞秀句端為刻斕斑
0591c13: 敦素坐誦公袞烏臼樹絕句歎愛不已巳其詩云
0591c14: 三年逐客弄湘流華氣遮欄兩鬢秋秪有荒
0591c15: 寒江上樹尚成詩句聚眉頭成此寄之
0591c16: 我不識公袞時時見醉墨愛其吐詞氣人品極英特
0591c17: 君看句中眼秀卻天下白前輩風流盡尚復餘此客
0591c18: 世議隘不容道山歸未得三年謫湘楚妙語敵山色
0591c19: 歸來大江南聲價長籍籍我亦不羈人夢境聊戲劇
0591c20: 要當徑尋君已巳辦登山屐想見一禿翁攫攘吾輩側
0591c21: 提舉范公開軒面鍾山名曰寸碧索詩
0591c22: 湖山煙翠層千葉青蓮拆公家蓮菂閒如眼不自覿
0591c23: 一登功名途富貴相追迫開軒延爽氣拄笏望秀色
0591c24: 鍾山盤萬丈雲破見尾脊殷勤度邑屋分此一寸碧
0591c25: 升空帶青小撐漢螺髻出我亦個中人登覽增眼力
0591c26: 知公寓逸想喧不礙岑寂給札令賦詩相顧愕坐客
0591c27: 愧無莫雲詞涴公雪色壁
0591c28: 次韻彥由見贈
0591c29: 華亭富文物最後機與雲妙年翰墨場唾手立奇勳
0591c30: 萬物鼻一堊馳掃數揮斤道人出塵者一見過所聞
0592a01: 置之緇衣林玉石宛自分能將霅溪晝解追青龍氳
0592a02: 超然勁高節冰雪看此君故應知見熟玉骨久受熏
0592a03: 天眼視浮俗爭奈空煎焚我尋住山侶識子吳江濆
0592a04: 人生各有適未易分黠嚚風物亦自私草木俱忻忻
0592a05: 何當斷岸塢賡歌蒼石垠我詩無傑句愧子才逸群
0592a06: 此篇頗尚有句意雅而文把玩值清月林影白紛紛
0592a07: 高懷亦自放豈以我輩云君看功名事真如過耳蚊
0592a08: 行將挂社籍蓮沼開奇芬勞君讀此詩正如蕕與薰
0592a09: 與嘉父兄弟別於臨川復會毗陵
0592a10: 君家兄弟萬人傑何止才容誇兩絕憶昨江南山盡
0592a11: 頭西津渡口曾相別君時慘然縗制中行將扶護歸
0592a12: 吳越我亦買舟還故山社燕秋鴻那忽說客中不覺
0592a13: 舟壑走邇來飄忽經歲月毗陵那料又相逢喜君美
0592a14: 髯冰玉頰竹軒堆髻話臨川清論無窮如鋸屑意消
0592a15: 已巳覺在秋鄉坐令五月失炎熱歸來喜甚不成寐起
0592a16: 步空庭聽風葉念君姓名懸睿想吳江未可停舟楫
0592a17: 欲看騕褭付王良相鼎煩君為調燮平生無求任所
0592a18: 見往往撩人面紅冽恃君猶作故人看此詩聊當名
0592a19: 紙謁
0592a20: 法雲同王敦素看東坡枯木
0592a21: 此翁胸次足江山萬象難逃筆端妙君看壁閒耐凍
0592a22: 枝煙雨楂芽出談笑想當卻立磐礡時醉魂但覺千
0592a23: 嵒曉恨翁樹閒不畫我擁衲扶笻送飛鳥併作玄沙
0592a24: 息影圖禪齋長伴爐煙裊王郎自是玉堂人風流合
0592a25: 受鶯花繞何為愛此枯瘦櫱嗜好果超凡子料為君
0592a26: 援筆賦新詩詩成一笑塵寰小
0592a27: 送訥上人游西湖
0592a28: 西湖招提三百六佳處如春在眉目一番雨過吞青
0592a29: 空萬頃無波鴨頭綠望湖樓閣獨自登煙霏向背攢
0592a30: 寒谷想見襄陽孟浩然此中有句不容續道人生長
0592b01: 西山阿骨清氣明韻拔俗久居京國厭塵土一夕歸
0592b02: 心俊如鵠明窗為君研破硯落筆轉頭風雨速龍山
0592b03: 深處如定居就彼結鄰容我卜
0592b04: 送僧游泗洲
0592b05: 濁流一千里快寫如建瓴解舟東灣橋晝夜不得停
0592b06: 忽驚萬頃碧一舉當眼青自推舴艋窗出步楊柳汀
0592b07: 精神覺蕭散鶴雛生趐翎僧伽坐閱世層崖登青冥
0592b08: 生涯亦何有隨處懸盂瓶洗心依老宿湛意終殘經
0592b09: 回頭大梁夢塵跡俱彫零余亦厭久客行趁東揚舲
0592b10: 會宿淮山陽話此遭熏蒸看君新句法霜刀新發硎
0592b11: 余過山谷時方睡覺且以所夢告余命賦詩因
0592b12: 擬長吉作春夢謠
0592b13: 芭蕉莫寒心欲折密燭華光清夜白春風吹夢正扶
0592b14: 搖樹高墮落銀蟾穴青鸞睡穩雲委地桂葉初齊香
0592b15: 不竭千門萬戶金碧開時時忽見如花妾心清別殿
0592b16: 聞鐘音覺來殷枕哀怨聲月廊花影無人問金鴨香
0592b17: 消風過亭
0592b18: 郭祐之太尉試新龍團索詩
0592b19: 政和官焙雨前貢蒼璧密雲盤小鳳京華誰致建溪
0592b20: 春睿恩分賜君恩重綠楊院落春晝永碧砌飛花深
0592b21: 一寸門下賓朋還畢集碾聲驚破南窗夢高情愛客
0592b22: 手自試春霧腳縈雪花湧聚觀詩膽已開張欲啜睡
0592b23: 魔先震恐我有僧中富貴緣此會風流真法供定花
0592b24: 磁盂何足道分嘗但欠纖纖捧七杯清風生兩腋月
0592b25: 脅澄魂誰與共戲將妙語敵甘寒詩成一弔盧仝塚
0592b26: 戒壇院東坡枯木張嘉夫妙墨童子告以僧不
0592b27: 在不可見作此示汪履道
0592b28: 雪裏壁間枯木枝東坡戲作無聲詩霅川謫仙亦豪
0592b29: 放酒闌為吐煙雲詞鬧傳秀色絕今古正如四月出
0592b30: 盆絲老僧遮護不許見敲門游客遭慢欺我來擬看
0592c01: 亦乘興興盡卻還君勿嗤
0592c02: 次韻太學茂千之
0592c03: 君詩清絕若冰壺讀之六月失煩暑我雖好吟無逸
0592c04: 才空有千篇俗於土料君肺腸飽清秋馭風騎氣無
0592c05: 何游投毫欲和先噪吻詩源慳澀勞拔搜吾廬題者
0592c06: 遍今古今古當以君為優我今即死且無愧先生未
0592c07: 識真吾羞
0592c08: 蔡老有志好學識面于京師作此示之
0592c09: 道人西嶽來氣與秋爭曉讀書如壁月罅隙必委照
0592c10: 當從賢俊游運斤端得妙儻明句中眼王良控騕褭
0592c11: 嗟余老漸衰綠髮亦加少喜君解妙處見博而知要
0592c12: 錄余一千篇正可付一笑同歸漳水垠乘月荅清嘯
0592c13: 睡起山花開脫履萬事了
0592c14: 金陵吳思道居都城面城開軒名曰橫翠作此
0592c15: 贈之
0592c16: 醉穩琴無絃乃得琴中意詩髯軒無山而有看山味
0592c17: 青山隨意有那復問城市醉眼看雉堞便覺是橫翠
0592c18: 因以名吾軒坐臥增爽氣春花解言語風松中宮徵
0592c19: 我來不能辨夕陰滿窗几頗怪靈鷲峰顛狂復飛至
0592c20: 清嘯呼白猿愧我非慧理戲題五字詩平淡出奇偉
0592c21: 君應意挑戰詎敢摩其壘大勝賦予虛誇詞託亡是
0592c22: 余將北游留海昏而餘祐禪者自靖安馳來覓
0592c23: 詩
0592c24: 莫煙重山翠微風壯松悲吾為五頂游稅駕修水湄
0592c25: 阿餘幽國來細路盤顛危褁飯夜兼程杖笠寒相追
0592c26: 入門一調笑如獲璧與珪問來何所欲雅意在詩詞
0592c27: 念余綠髮日不減子輩癡是中有何好迷著不自知
0592c28: 敗煤磨破硯凍筆時呵之詩成思掀豁熟讀忘倦疲
0592c29: 乃知少年病根蒂老未移雙林古禪宇檀越多孝慈
0592c30: 明年東游還買山縛茅茨市蔬近易致紅飯熟夜炊
0593a01: 得飽即甘寢萬事付兒嬉子輩當從我林麓相追隨
0593a02: 十年何足道樂死以為期
0593a03: 游薦福題淺沙泉
0593a04: 六月稻田龜兆坼十日愁霖潦翻室試來嵒下酌此
0593a05: 泉奇寒一泓無減溢以杯浮之著沙石戲投鮒魚露
0593a06: 尾脊誰令空階響環珮臥聽泠然心境寂詩成窗戶
0593a07: 濕空翠便覺西山排闥入
0593a08: 嶽中暴寒凍損呻吟
0593a09: 由心有癡愛癡愛乃有業因業疾病生痛此百骨節
0593a10: 聲相成呻吟齒頰空咬齕側眠看圜扉以手枕匣褉
0593a11: 觀此心無形安得有業結業結如空華病寧有枝葉
0593a12: 方作是念時顛倒想即滅心造古佛樣路入法界轍
0593a13: 稽首甘露味銷此煩惱熱
0593a14: 御手委廉訪守貳監勘釗慶裕二十三日復收
0593a15: 入禁將入獄憂無人供飯有銀一兩錢六百
0593a16: 以付來勝甫勝甫曰此止可辦半月過此如
0593a17: 何余默計曰有官飯耳
0593a18: 出嶽未兩月單身寄孤館別甑容搭餾酬以滌碗盞
0593a19: 那知復入獄親舊無半眼但餘半月糧何以供歲晏
0593a20: 摩娑沒柄杓准擬喫官飯來生空斂歛眉其室亦喟歎
0593a21: 叢林明白老寰宇洪覺範所至神物護爾輩見不慣
0593a22: 我說此偈已巳萬象俱稱贊
0593a23: 與黃六雷三
0593a24: 我覓應傭者忽得黃與雷結束頗精悍拱喏駭吾儕
0593a25: 從余今幾日臨事見肺懷立身守中直勿自無疑猜
0593a26: 為奴不欺主乃是廊廟材何必弄筆語然後為賢哉
0593a27: 紛紛貴與賤百年同一杯弛擔坐亦汝萬事付浮埃
0593a28: 超然攜泉侍者來建康獄慰余甚喜作此
0593a29: 堂堂福德相凜凜龍象威天神護戒足山鳥曾巢衣
0593a30: 彌天並輿載清涼七帝師其徒今日榮渠心終笑之
0593b01: 一缽游人閒不言行四時胡為肯至此驚定心愈疑
0593b02: 乃知明月淨曾不憎污池異哉月旁星隨逐相因依
0593b03: 群囚手加額雀息瞻梵儀吾亦失沉痾一笑歡解頤
0593b04: 次韻雲居詮上人有感
0593b05: 招謗坐多談近稍遵寡語仰嗟濁惡世友道終愧古
0593b06: 君獨淡無營誦經如布穀見人作白眼此意吾亦與
0593b07: 十年雲水間所至每同處舊游雖陳跡歷歷尚可數
0593b08: 更期秋風高結伴湘山去我生無寸長百事仍莽鹵
0593b09: 不知獨何修得與君輩伍無乃造物者不殺念癡魯
0593b10: 雲居無所為粥飯聽鐘鼓不材獲飽暖此德荷佛祖
0593b11: 詩成自誇笑聞者亦驚顧已巳決寡語隄事過乃知誤
0593b12: 畢卓臥甕邊謝琨挑鄰女見之獨傲然真情人不怒
0593b13: 君能識此意吾語亦可恕
0593b14: 大圓庵主以九祖畫像遺作此謝之
0593b15: 大圓庵中亦何有但有草座枯藤枝朝來壁閒亦圖
0593b16: 畫何從貌此寧馨兒髮光抹漆膚琢玉坐睡俛然方
0593b17: 拄頤當時兩腳不肯舉今雖有口如當時知誰逸想
0593b18: 寓此意必也高人非畫師我遭俗瞋坐多語坐客厭
0593b19: 處終不疑興來曳杖出門去路窮回反無澗谿見之
0593b20: 心怍有愧色君以贈我聊鍼之亦知褊心當服韋命
0593b21: 車何必先鋒為從今靖然痛堅捍正恐習氣時決隄
0593b22: 細看忽憶孔北海曾讀曹瞞禁酒詞
0593b23: 送凝上人
0593b24: 我生風韻無塵埃揚清激濁心不回少年不忍混白
0593b25: 黑出言動輒為身災突汀出岸水必拍喬木穎林風
0593b26: 必摧乃知此世要不免毀譽於吾何有哉君今欲脫
0593b27: 此等憂獻君一策真良謀人言白璧為石頭唯唯慎
0593b28: 莫分劣優坐中亦復發一語眾將環視如仇讎此策
0593b29: 簡截君牢收飽食熟睡且隨流泛然四海無不可人
0593b30: 將愛與君同游
0593c01: 謝李商老伯仲見過
0593c02: 破屋如馬廄楚囚亦王尼名士連璧來下馬氣吐霓
0593c03: 論高玉屑鋸意妙雞駭犀君看八尺姿一尾抹萬蹄
0593c04: 弟昆清淨妍俱當藉金閨胡為披白帢作隊趨塵泥
0593c05: 漏風駝止臥跨海鶻方棲何時對陛下道與稷离齊
0593c06: 功成歸修水春風雨一犁嗟余世不要所至值澗溪
0593c07: 願從諸郎游日涉長灌畦
0593c08: 別潛庵源禪師
0593c09: 寶公禁鎖尋常事形如聚墨非實然潛庵去眼十五
0593c10: 白再見敬仰加拳拳黃龍今代南陽老而公不減真
0593c11: 耽源眉須俱荒氣深穩幻滅都盡光渾圓公登八十
0593c12: 我纔半道義乃爾相忘年西山無時渡漳水洞壑儼
0593c13: 在眉目前祝公勿學亮座主興來徑往呼不旋
0593c14: 宿宣妙寺
0593c15: 衝虎困頓歸投枕眠爛熳夜晴霜月苦睡美不知旦
0593c16: 日高披曉綠萬事付衰懶百年炊黍久強半得憂患
0593c17: 起臨清淺流白髮不可揀此生終一壑形勝已巳入眼
0593c18: 明年定來歸茅屋並崖瞰掩門無營為一味工寢飯
0593c19: 次韻
0593c20: 我昔度漳海夜浪光熳熳經旬困掀簸飲食借日旦
0593c21: 動輒值墻壁更覺歸心懶平生百念灰但有身為患
0593c22: 臥看生與死兩者無可揀那知故園山秀色長在眼
0593c23: 愛此清洌崖中有山房瞰會當持老齒嚼此無沙飯
0593c24: 三月喜超然至次前韻
0593c25: 楊柳風蕭蕭芙蕖晴熳熳水閣試新涼披衣快清旦
0593c26: 幽居非養高一榻聊醫懶嘿觀四大空吾復有何患
0593c27: 上人超詣姿叢林得精揀勿嫌白兆村真是人天眼
0593c28: 穿雲得得來其他空非瞰遂為信宿留與子同朝飯
0593c29: 謝忠子出山
0593c30: 道人棄家年最少毛骨稽山冰雪妙為余遠出仙廬
0594a01: 峰雲晴水寒秋自曉孤風峭世鳳增擊高誼映人珠
0594a02: 自照嗟余苦遭夢幻纏龜囚蠶縛何時了明朝定向
0594a03: 舊廬歸想見盤空雲露小當期半夜立西風月中拾
0594a04: 取吹來嘯
0594a05: 示忠上人
0594a06: 啞羊苾芻紛作隊口吻遲鈍懶酬對猛公來自知足
0594a07: 天南山爽氣增十倍為公放意談海山神頎透出形
0594a08: 骸外八月中秋滋露華千嵒尺璧生光彩正當刻志
0594a09: 從爐峰看子穩騎元氣背
0594a10: 懷忠子
0594a11: 昏花委篝燈夜雨集梧井空房嚙飢鼠壞壁咽寒蚓
0594a12: 有生獨多艱念極淚殷枕親朋勢宜絕醜惡諱聞聽
0594a13: 棄遺等苦李零落如斷梗忠也新數面義已到刎頸
0594a14: 願留廣推擠守護輕軀命逐臭寧有理嗜痂亦天性
0594a15: 人情骨肉離道義燕秦并相逢百憂中如熱啜甘冷
0594a16: 氣清秋潑山韻勝月夕鏡何時一丘壑攜子脫塵境
0594a17: 風林作清嘯追步千峰頂
0594a18: 次韻彭子長劉園見花
0594a19: 我昔海山度寒食雖有花看非故園今年寒食花又
0594a20: 見已巳在故園疑夢魂虛弦喪氣念前痛瘴面敢辭增
0594a21: 唾痕此生流落坐曠達晚悔坦率加辛勤覺城老子
0594a22: 天乞我人品秀拔高摩雲定應分身在絳闕想見珮
0594a23: 璫裙褶纁君看翰墨吐秀句綠楊春重含朝暾袖中
0594a24: 功名未暇探且復行樂追幽欣陋邦忽見洛陽面為
0594a25: 誰扶頭清露翻殘春風日太醇釅發粧初罷爭迎門
0594a26: 豐肌忍調獺髓醫笑渦尚初紅潮溫謫仙點筆風雨
0594a27: 疾少陵眼寒煙霧昏公獨寓之一戲耳寧用解語方
0594a28: 佐尊夜深秉燭花不睡飲到落月窺金盆情鍾耳熱
0594a29: 意一折賦詩遶紙風雷奔詩成我讀輒起舞自忘首
0594a30: 禿衣紲柈泠然馭風欲仙去引手便覺天可捫歸來
0594b01: 僵臥數屋角萬象困頓天不言
0594b02: 石門中秋同超然鑒忠清三子翫月
0594b03: 三年竄南荒兩過中秋夕月不棄羈囚高義照罅隙
0594b04: 凜如寢雪霜但覺炎瘴失夢清不敢歸鯨浪濺天白
0594b05: 中原一轉首心折數弟嫉遙知亦念我看至玉輪側
0594b06: 有生窮至此甘作死生隔今年又中秋氣味如夙昔
0594b07: 筠溪遶茅廬波影登几席危磴通石門高眺屢顧陟
0594b08: 空山夜氣升草木正蓊鬱超然凜清臞可即不可及
0594b09: 華紛落無餘但見霜露實三子新間舊學問川增益
0594b10: 駿氣不受羈奔颿初伏櫪人生一大夢聚散兩戲劇
0594b11: 境豈妍鄙哉而心自南北忽驚西樓高含光下注射
0594b12: 林葉動流永楯瓦粲佳色翩然步修徑杖履草露濕
0594b13: 地坐闃無人但聞蟲唧唧清境難抱石秀句為收拾
0594b14: 明年當復和勝踐要綴續晴陰萬里同世路致欣戚
0594b15: 付與市朝人舉酒相歎息月雖默不言涇渭視喧寂
0594b16: 見蔡儒效
0594b17: 一昨海外歸盡見故山侶夫子獨未見夢想識風度
0594b18: 今日復何日乃獲抵掌語猶疑是夢中驚定無所睹
0594b19: 欣然誦新詩句法雜今古初如涉微波沙石俯可數
0594b20: 忽驚鋒刃攢凜然為毛豎可讀不可識森嚴開武庫
0594b21: 百態出俄頃春破賴綴補詞高殆天得那借江山助
0594b22: 人間有此客而使衣涴土君看絳闕姿矯不受控御
0594b23: 大言惷上商坐此得齟齬天公聊戲之一官良蹇寓
0594b24: 天風吹綠鬢醉眼蓋寰宇閻浮一漚耳是身等唾霧
0594b25: 功名付揶揄富貴我劇具道山弱水上凝睇隔煙雨
0594b26: 夜晴覺天多月好笑起舞引手挽醉袂恐騎紫雲去
0594b27: 余自太原還匡山道中逢澤上人與至海昏山
0594b28: 店有作
0594b29: 凶衰不祥憂患變臥念余生真自厭向時衣識天
0594b30: 香朅來唾痕餘瘴面故人訶譏豈忽聞新交推擠不
0594c01: 容喘子獨心翔異眾人追逐南來不辭遠重逢難取
0594c02: 夢中物一懽且喜身俱健忽憶南荒海外時敢料北
0594c03: 山松下見鶯唇清滑柳困頓醉人春色初醇釅莫涼
0594c04: 香霧滿村落軒包到榻眠山店我已巳歸休萬事足但
0594c05: 餘老眼遮黃卷靜時頎紹痛誡我先須從此焚破硯
0594c06: 念子懷親渡大江枝葉行復登淮甸分攜一語有精
0594c07: 神行藏直使珪無玷
0594c08: 十六夜示超然
0594c09: 山深久不晴領略三伏暑夜涼聞風泉疑作空階雨
0594c10: 但覺紙窗明不知山月吐階除偶獨立滿庭浩風露
0594c11: 室閒門未掩時有飛螢度餘生願俱子萬壑千巖處
0594c12: 艱難百憂中長恐此心負今宵復對榻樂事遽如許
0594c13: 地偏心亦遠喜俗憂自去風光如輞川窈窕辛夷塢
0594c14: 以短暴弟長正坐功名誤何如廬山陰一水斷世路
0594c15: 持遠兩鏡臨於中可無睹此詩若散緩熟讀有奇趣
0594c16: 便覺陶淵明彷彿見眉宇
0594c17: 瑜上人自靈石來求鳴玉軒詩會予斷作語復
0594c18: 決隄作一首
0594c19: 道人去我久書問且不數聞余竄南荒驚悸日枯削
0594c20: 安知跨大海往反如入郭譬如人弄潮覆卻甚自若
0594c21: 旁多聚觀者縮項膽為落僻居少過從閒庭墮鬥雀
0594c22: 手倦失輕紈扣門誰剝啄開關忽見之但覺瘦矍鑠
0594c23: 立談慰良苦兀坐敘契闊誰持稻田衣包此翦翎鶴
0594c24: 遠來殊可念此意重山嶽悃愊見無華語論出稜角
0594c25: 為余三日留頗覺解寂寞忽然欲歸去破不容捉
0594c26: 想見歷千峰細路如遺索相尋固自佳乞詩亦不惡
0594c27: 而余病多語方以默為藥寄聲靈石山詩當替余作
0594c28: 便覺鳴玉軒跳波驚夜壑
0594c29: 余所居寺前有南澗澗下淺池每至其上未嘗
0594c30: 不誦柳子厚南澗詩又恨東坡不和乃和示
0595a01: 超然
0595a02: 駮雲漏微日諸峰猿曉時飛檐寄木杪晴瓦暗差差
0595a03: 意行愛倉涼地坐休頓疲哀蟬尚泣露積水欲生漪
0595a04: 瘴痾餘睡色破老垂垂心事世途誤風神丘壑宜
0595a05: 高標誰對我白鳥深自知重來應邂后歸去不須期
0595a06: 追和帛道猷一首并序
0595a07: 山陰帛道猷詩寄道一有相招之意曰連峰數千
0595a08: 里修竹帶平津雲過遠山翳風來梗荒榛茅茨隱
0595a09: 不見雞鳴知有人閑步踐其徑處處見遺薪始知
0595a10: 百世下亦有上皇民政和六年正月十日余已定
0595a11: 居九峰而超然輩皆在已巳無所羨特味猷詩追繼
0595a12: 其韻使諸子和之。
0595a13: 永懷山陰老漱流味餘津幽尋見蘭叢蒼然出荊榛
0595a14: 便欲即之語忘其千歲人歸休正吾志理順如析薪
0595a15: 夜舂博飯喫猶勝海南民
0595a16: 次韻公弱寄胡強仲
0595a17: 念昔謫海南路塵吹瘴風未即棄溝壑尚在拴索中
0595a18: 親朋半天下萬里不一逢髯胡豈有罪乃肯與我同
0595a19: 情親等昆弟使令惟西東時為解我語道大自不容
0595a20: 邵陽雨中別涕淚落無從我伴有形影渠歸無僕僮
0595a21: 三年鍛鍜百巧遂成瘖與聾今日復何日嶽寺聞樓鐘
0595a22: 聚觀迎萬指登睫排千峰黃泉天復見白骨肉已巳重
0595a23: 髯雖未對面音問已喜通夫子佐岣嶁有道如葛洪
0595a24: 筆力扛九鼎奇語出遽匆長篇春爭麗送我歸新豐
0595a25: 且約老南嶽幅巾追瘦笻拊手輒大笑此計隨虛空
0595a26: 山林當付我君事侯與公麒麟未易系健鶻那可籠
0595a27: 重陽後同鄒天錫登滕王閣
0595a28: 閑中過卻重陽節江城風雨吹黃葉與君來游亦偶
0595a29: 然聚立西偏讀豐碣憑欄眼界得天多雨腳明邊飛
0595a30: 鳥滅西山向人亦傾倒犯雲爭來獻層疊未歸負負
0595b01: 無可言相視心知慚在頰會當卻立雲生處縱望晴
0595b02: 江生雉堞尚喜清游不屬人故作此詩相暖熱
0595b03: 次韻天錫提舉
0595b04: 攜僧登芙蓉想見綠雲徑天風吹笑語響落千巖靜
0595b05: 戲為有聲畫畫此笑時興夙習嗟未除為君起深定
0595b06: 蜜漬白芽薑辣在那改性南歸亦何有自負蘆圌柄
0595b07: 舊居懸水旁石室如仄磬行當洗過惡佛祖重皈命
0595b08: 念君別時語皎月破昏瞑蠅頭錄君詩有懷時一詠
0595b09: 次韻吳提句重九
0595b10: 朝來多爽氣柱笏望西山看君此標致合在臺閣閒
0595b11: 賴有宗之輩文字相往還遙知醉九日紅潮生玉顏
0595b12: 嗟予抱瘴痾古寺長閉關亦復把霜蕊行嗅賞餘閑
0595b13: 琢詩償清境索句常苦艱愛君吐雲詞端為破天慳
0595b14: 氣勝起疲墮語妙鐫老頑正當作小字明窗寫斕斑
0595b15: 勸學次徐師川韻
0595b16: 揭陽濱瘴海苦霧搏蠻煙自古無衣冠安得禮義傳
0595b17: 韓子見而歎豈是終棄捐選士得趙德講學與周旋
0595b18: 遂為鄉里榮士慕舊而先卻後三十載才者森排肩
0595b19: 東甌贅華夏西漢為邊沿民俗號殷富亦有佳隹林泉
0595b20: 黠者事商販樸者工力田自隋迄于唐稍知慕華軒
0595b21: 乃有歐陽主粹然而出焉古文有師法學問知淵源
0595b22: 其後賢者至雜遝盛中原至今號多士富貴爭熏天
0595b23: 江南佳隹麗地南昌富山川幽谷抱歐峰西山秀氣連
0595b24: 地靈秘奇運當有命世賢山輝玉韜石水媚珠懷淵
0595b25: 君看烏衣裏俊雅爭清妍治朝開三舍精揀無遺篇
0595b26: 幸當勤燈火無忘臨簡編會看起白屋寧遭犯青錢
0595b27: 大當到三事小當步八磚趙德歐陽生豈獨令居前
0595b28: 努力各自勵請視徐子言窮耕有惡歲惰農無豐年
0595b29: 言小可喻大歲晏宜勉旃
0595b30: 送文中北還
0595c01: 瘴海夜成焰鬼關晝常陰柵廬餘百家閒見椰子林
0595c02: 居人例椎髻豹狼而衣襟語言不可讀冥目以意尋
0595c03: 居然不可解欲問返如瘖君持使者節風彩動雲岑
0595c04: 軒渠笑時語萬籟轉笙琴余方臥圜土跫然欣足音
0595c05: 相逢春脫手歸意不可擒便覺暮雨山掃空煙翠深
0595c06: 袍褲洗羊負項背逃芒針乃爾徑去亟翩翩出籠禽
0595c07: 津渡已巳撾鼓高帆摩天心行矣勿作惡萬事付醉吟
0595c08: 當會西林下相對說如今
0595c09: 次韻彭子長僉判二首
0595c10: 我窮親舊絕君來殆天遣度關一句妙不撥機自轉
0595c11: 令人意頹然盎如醉黎衍黎人謂飲酒為衍也新詩麗吳姬霧
0595c12: 鬢風前卷細看發豪放川奔驚地喘才高那可妒默
0595c13: 念耳自反不禁數餘年三眠蠶欲繭思君誰與同月
0595c14: 度微雲淺
0595c15: 愁如羊公鶴氋氃費推遣心如旋磨驢日夜團欒轉
0595c16: 夫子為譏訶譬說頗蔓衍愁心得少休忽作象鼻卷
0595c17: 出門無所詣地坐息疲喘路窮輒一笑興盡復回反
0595c18: 風光聞布穀人家初煮繭倚藤望九峰層疊分濃淺
0595c19: 重會大方禪師
0595c20: 霜顱玉骨眉有稜孤風照人虔敬增寒松撼空夜瑟
0595c21: 瑟古井吞秋波不興天柱峰前額加手一別十年彈
0595c22: 指久嗟予塵土化征衣愛君坐中舟壑走繩床為拂
0595c23: 兩頭塵響荅空巖笑語新人間何從得此客解令寒
0595c24: 谷夜生春
0595c25: 大方寺送祖超然見道林方等禪師
0595c26: 道林一身渾是德別來遙知頷髭白尚記山房夜語
0595c27: 時睡笑訶譏盡秋色黃龍開二甘露門靈源方等真
0595c28: 弟昆道林真珠撒羅帳昭默霧豹方埋文鵝王自應
0595c29: 能擇乳飛黃頷得王良馭東風吹散嶽山雲道人明
0595c30: 日當歸去故人若問老垂垂為言肘骨露麻衣赤頭
0596a01: 已作齊眉雪自提風帽海山歸
0596a02: 義牯
0596a03: 快山山淺亦有虎時時妥尾過行路一豎地坐牧兩
0596a04: 牯以箠捶地不知顧虎搏豎如鷹搦兔兩牯來奔虎
0596a05: 棄去回往荷庠挨老樹牯相喘視同守護虎竟不能
0596a06: 得此豎豎雖不救牯無負一村囂傳共鳴鼓而虎已
0596a07: 逃不知處嗟乎異哉兩大武高義可與貫高伍令走
0596a08: 仁義名妤古臨事真情乃愧汝此事可信文公語為
0596a09: 君落筆敏風雨
0596a10: 石門文字禪卷第四
