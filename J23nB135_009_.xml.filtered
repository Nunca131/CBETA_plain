0615a01: 石門文字禪卷第九
0615a02: 宋江西筠溪石門寺沙門釋德洪覺範著
0615a03: 門人覺慈編錄毘陵天甯法雲堂校
0615a04: 排律
0615a05: 次韻曾候見寄
0615a06: 客食石門寺而今僅兩年衰遲嗟我老邂逅識君賢
0615a07: 聖域人稱亞儒林秀譽先未揎攀桂手已許買山錢
0615a08: 壟麥秋期近庭槐晝影圓方思歸去日忽得寄來篇
0615a09: 意合蒙推獎情親出愛憐格幽凌雪勁詞錦照人鮮
0615a10: 把玩欣無猒行吟卻悵然句追工部袂氣拍翰林肩
0615a11: 世已驚殊異名宜改半千永懷風露重遶遍舊池蓮
0615a12: 王舍人路分生辰
0615a13: 貴出賢王裔宗連母后因秋容漱毛骨春色照簪紳
0615a14: 報國忠誠著驚人句法新慣看青禁月屢夢玉關塵
0615a15: 博古知無敵窮經亦絕倫後宵通七夕今日是生辰
0615a16: 佳氣凌湘浦非煙壓楚闉綠醽浮白螘綺席繞花輪
0615a17: 壽綴諸天獻詞容野客陳不凋蟾窟桂難老海山春
0615a18: 已作瞻雙闕行看據要津功名先入手圖畫在麒麟
0615a19: 閻資欽提舉生辰
0615a20: 節序春將半風光過上旬人間識英物地上見麒麟
0615a21: 凍雨晴還暗非煙夜達晨懽聲動湘楚和氣滿簪紳
0615a22: 孝友疑無比恢疏亦絕倫一身渾是德終日不違仁
0615a23: 夢已游青禁行當侍紫宸立朝知大體博古見全醇
0615a24: 詩妙終聯鼎文高類過秦公廉清似玉剛正凜如神
0615a25: 幙下名流集堂中綺宴陳貫珠歌白雪浮蟻皺紅鱗
0615a26: 自幸承顏舊仍容造膝頻何時渡弱水同看十洲春
0615a27: 陳奉議生辰
0615a28: 華國生賢俊江山孕秀靈鴨頭淦水綠螺髻玉筒青
0615a29: 敏捷收科第奇豪見典刑笑談回暖律詩句挾風霆
0615a30: 官偶求彭澤才宜在漢庭麒麟橫逆氣鸑鷟斂歛修翎
0615b01: 民訟多閒日棠陰自滿亭浪傳書課奏須看鼎彝銘
0615b02: 仲夏逢佳節非煙聚杳冥數蓂餘一葉推道間千齡
0615b03: 阡陌登豐後笙歌爛熳聽綺筵環妙麗壽斝捧娉婷
0615b04: 歡洽連更燭情高促畫屏九衢花照夜萬井月開扃
0615b05: 風颭銀河動天驚玉露零三台星密處旁有老人星
0615b06: 次韻曾伯容哭夏均父
0615b07: 青松傲霜雪事誤亦迍邅或脫斧斤厄則遭藤蔓纏
0615b08: 北渠材砢礧聳壑色芳鮮不作千楹棟終為萬斛船
0615b09: 那知過華屋長慟搖空鞭增擊疑仙去超搖棄我先
0615b10: 但餘殷枕淚無復對床眠憶昨游湓浦曾同上紫煙
0615b11: 春光隨杖履笑響落雲泉尚想登臨處仍哦唱和篇
0615b12: 暗驚生死隔默數十三年臺憲登群彥秋風吹一鸇
0615b13: 誅姦志未舍謀國疏空傳醉馭毛車度誰推日轂旋
0615b14: 歲時嗟易得力命古難全報施徒云爾功名信偶然
0615b15: 清忠光竹帛英氣斂歛山川哭子如臨敵當勾失短鋋
0615b16: 五言律詩
0615b17: 湘上閒居
0615b18: 夜清暑雨過四壁草蟲鳴一枕幽人夢半窗閒月明
0615b19: 摧頹弘法志老大住山情忽憶陳尊宿編蒲度此生
0615b20: 西齋晝臥
0615b21: 餘生已巳無累古寺寄閑房睡足無來客窗空又夕陽
0615b22: 叢蕉高出屋病葉偶飄廊起探風簷立飛蚊鬧晚涼
0615b23: 秋夕示超然
0615b24: 夜色已巳可掬林光翻欲流一鉤窺隙月數葉攪眠秋
0615b25: 清境扶歸夢殘缸替客愁搜詩時畫席忽覺此生浮
0615b26: 早春
0615b27: 山中春尚淺風物麗煙光澗草殷勤綠巖花造次香
0615b28: 浮根爭附絡細葉正商量好在幽蘭徑無人亦自芳
0615b29: 送僧還長沙
0615b30: 去袂不容挽子規真滑唇煙村相送處風物更撩人
0615c01: 麥浪空翻日花房尚鎖春遙知到湘浦蘆橘恰嘗新
0615c02: 次韻真覺大師瑞香花
0615c03: 淺色鬧花堂清寒熏夜香應持燕尾剪破此麝臍囊
0615c04: 有恨成春睡無人見洗粧故山煙雨裏寂寞為誰芳
0615c05: 次韻誼叟悼性上人
0615c06: 井美泉先竭犀殘角有通斯人難再得陳跡已巳成空
0615c07: 麈尾夢應寄楞伽寫未終平生說禪口不見怒號風
0615c08: 除夕和津汝楫
0615c09: 今夕亦常夕人偏故國思不堪槎凍耳聽誦未歸詩
0615c10: 家室諠譁後深簷雨雪時爐香待清旦此意有誰知
0615c11: 啟明軒次朗上人韻
0615c12: 澄滓動精色開軒萬象分光無回避處眼自覆藏君
0615c13: 霞縷縈經軸煙絲減篆文個中無賸語題目是先聞
0615c14: 回光軒
0615c15: 暮色眩紅碧登臨聊倚欄日終猶返照坐穩可深觀
0615c16: 夢幻諸緣寂圓明一顆寒洞然無向背莫作轉頭看
0615c17: 次韻黃元明
0615c18: 靜室依清几開書映隙光悟迷初不隔語默故難藏
0615c19: 妙可忘情會深無以意量臨機辨神駿正要略玄黃
0615c20: 寓鍾山
0615c21: 生涯如倦鳥棲息此山中睡足誰呼覺煙消篆已巳空
0615c22: 翻經欺眼力斜日借窗紅臥聽銅瓶泣青松萬壑風
0615c23: 讀中觀論
0615c24: 平生智眼濁塵劫著心深長向環輪上空將始末尋
0615c25: 十方真寂滅一念去來今妙觀調琴指知誰解賞音
0615c26: 對雪嘗水餅
0615c27: 雪粲羅敷喜報春呈舞腰旋風寒正密到地暖還消
0615c28: 輕薄凌梅蕊蹁躚攪柳條幽欣嘗水餅舉箸一長謠
0615c29: 清明前一日聞杜宇示清道芬
0615c30: 籬外花如海閒軒小寢驚最先聞杜宇更覺近清明
0616a01: 雲怒必為兩風和拗得晴阿芬甘劣我笑裏恰詩成
0616a02: 閒門
0616a03: 杯飯終永日一裘支千秋餘生已巳無累此外復何求
0616a04: 懶出門常閉欣眠榻可休拋書方手倦啼鳥破深幽
0616a05: 四月十一日書壁
0616a06: 夜久茅齋靜階泉遶珮鳴行高人莫識道遠自深明
0616a07: 掃榻酬閑味依蒲任性情叢林終不負一衲傲平生
0616a08: 次韻雲庵老人題妙用軒
0616a09: 開軒閒隱几萬象競趨陪風揭松聲去雲推山色來
0616a10: 觀身真作夢視世一浮埃日暮庭陰轉幽禽接翅回
0616a11: 讀瑜伽論
0616a12: 此生已巳無累一席可窮年細嚼寶公飯飽參彌勒禪
0616a13: 懶修精進定愛作吉祥眠夜久山空寂唯聞遶砌泉
0616a14: 鍾山有花如比丘狀出穠葉間王文公名為羅
0616a15: 漢花僧請賦詩
0616a16: 通力元無礙隨緣自應真此生花上露故現葉間身
0616a17: 知見幽香在伽梨翠色新一枝聊把玩未愧鷲峰人
0616a18: 寄題行林寺照堂
0616a19: 聞說行林寺杳然叢秀間堂清開水鏡山好理煙鬟
0616a20: 有霧窗呵暗無塵扉自關人牛今不見蓑苙兩俱閑
0616a21: 與性之
0616a22: 物外不可必相看一笑休好山終入手墮甑懶回頭
0616a23: 知復何時見聊為此日留定難瞞道眼得喪兩浮漚
0616a24: 僧求曉披晚清二軒詩二首
0616a25: 披衣汲南澗落葉在庭除獨立無人見幽行偏自如
0616a26: 嫩寒冰齒頰精色到衣裾卻倚蒲輪坐橫看貝葉書
0616a27: 旋螺堆空青重疊不容數夕陽穿貫之濃薄自呈露
0616a28: 數點沒煙鴻一聲伐雲斧殷床鐘未消流螢自開戶
0616a29: 春日谿行
0616a30: 側布寶坊地白沙楊柳灣憶曾嬰死禍不自意生還
0616b01: 已巳覺無鄉夢今真是故山谿花眠霧雨春在有無間
0616b02: 送僧歸故廬
0616b03: 投名新入社臥病偶思歸渡澗脫芒屨扶藤下翠微
0616b04: 寒松猶帶雨瘦骨不勝衣若見翁鑽紙當施百丈機
0616b05: 焦山贈僧二首
0616b06: 白下門連寺清游入夢中骨驚誰囓指世事謾書空
0616b07: 梵行芙蕖淨天寒晝火紅曉窗應破夢臥聽鳥呼風
0616b08: 對床聽夜雨佳約是當年放曠隨緣去閑心不習禪
0616b09: 倚蒲趺足坐擁衲蓋頭眠今識君歸處齋餘有澗泉
0616b10: 題反身軒
0616b11: 盡力覓不得歸來題反身平生未解沒寧解救滔人
0616b12: 有累路岐遠無求滋味親養心唯寡欲妙物久如神
0616b13: 宿本覺寺
0616b14: 一宿路旁寺霜清夢亦寒憶曾游覽處來覓舊題看
0616b15: 病衲成新塔層樓隱敗垣青山猶不老千疊似翔鸞
0616b16: 題芝軒
0616b17: 軒下亦何有靈芝駢秀生山川呈美瑞草木被光榮
0616b18: 清甚紫檀露色深黃菊英武陵續遺事應著此軒名
0616b19: 次韻王安道節推過雲蓋
0616b20: 秀傑長沙幕高才自敏強同僚推俊逸黼坐畏剛方
0616b21: 慣吐珠璣句宜便宴寢香秋來能過我聽雨夜連床
0616b22: 題含容室
0616b23: 斂歛足脫雙屨閑房倚瘦藤百川朝巨浸一室納千燈
0616b24: 至味寧分別常光絕減增剎塵彰帝網妙觀現層層
0616b25: 人日雪二首
0616b26: 今年人日雪更在末山巖瀉行想堆垛打窗時兩三
0616b27: 夢回清語默寒重壓衣衫面壁孤風坐知誰繼夜參
0616b28: 律管未回暖春先到曉巖與君清作對得月便成三
0616b29: 秀色報虛幌幽欣宜衲衫相看超語默覿露不須參
0616b30: 次韻周運句見寄
0616c01: 頑鈍世推鄙而君偏切磋借神觀有漏騎氣到無何
0616c02: 昔共飲臨汝今同家汨羅衡門似長吉軒蓋幾時過
0616c03: 重會雲叟禪師
0616c04: 氣味似前輩見之長眼明閑須研法味老不減詩情
0616c05: 草聖因蛇鬥禪枝解虎爭一堂聊寄傲疏快餞餘生
0616c06: 次忠子韻二首
0616c07: 湘雲刺剌世眼獨可著閑蹤鷗迥千尋雨江寒一風
0616c08: 旋鑽新火後初脫夾衣重坐客經年別蘭芽茁舊叢
0616c09: 新秧翻翠浪青子退紅英穫麥風光近絡絲歡笑聲
0616c10: 亹勝幽夢破醞造小詩成好在歸來燕營巢占畫楹
0616c11: 和曾逢原待制觀雪
0616c12: 魂清寒妥帖寺近汨羅江夜迥疑生月夢驚聞打窗
0616c13: 地罏無宿火經閣有殘缸起望兜綿界誰推墮陋邦
0616c14: 初過海自號甘露滅
0616c15: 本是甘露滅浪名無垢稱欲知遭鎖禁正坐忽規繩
0616c16: 海上垂鬚佛軍中有髮僧生涯何所似崖略類騰騰
0616c17: 早登澄邁西四十里宿臨皋亭補東坡遺
0616c18: 天下至窮處風煙觸地愁村囂聞捉拗岸汁忽西流
0616c19: 鳥道通儋耳鯨波隔萬州趁雞行落月悽斷在蠻謳
0616c20: 過淩水縣
0616c21: 野徑如遺索縈紆到縣門犁人趁牛日蛋戶聚魚村
0616c22: 籬落春潮退桑麻曉瘴昏題詩驚萬里折意一消魂
0616c23: 楊文中將北渡何武翼出妓作會文中清狂不
0616c24: 喜武人徑飲三盃不揖坐客上馬馳去索詩
0616c25: 送行作此
0616c26: 蘭叢聚貴客花輪環侍兒三盃吾徑醉四座汝為誰
0616c27: 但覺眩紅碧了不聞歌吹翩然上馬去海月解相隨
0616c28: 渡海
0616c29: 萬里來償債三年墮瘴鄉逃禪解羊負破律醉檳榔
0616c30: 瘦盡聲音在病殘鬚鬢荒餘生實天幸今日上歸艎
0617a01: 夜坐分題得廊宇
0617a02: 一雨餞殘暑瘴痾穌簟涼臥聞山果落起覺斛蘭香
0617a03: 幌內水螢入階除露葉光知誰愛清境步屧響修廊
0617a04: 出獄李生來謁出百丈汾陽二像為示因而摹
0617a05: 之作此時即欲還谷山
0617a06: 一缽寄城市皤然鬚鬢長風埃窮百丈翰墨老汾陽
0617a07: 家在青松岸門連白鳥行知誰施舟尾載我下沅湘
0617a08: 次韻周倅大雪見寄二首
0617a09: 萬瓦粲清曉披衣挂北窗春先歸楚國誰獨釣湘江
0617a10: 瘴熟甘欺得詩嚴合受降更憐風絮比想見髻鬟雙
0617a11: 白晝通紅火蕭蕭驚打窗折綿寒未透兀夢睡先降
0617a12: 那敢犯詩壘自然摧慢幢重看寄來句呵手剔殘缸
0617a13: 次韻卻子中學句出巡
0617a14: 安石性夷粹公今亦重遲追惟理髮處領略辦裝時
0617a15: 高節貫終始寸田齊坦巇功名恐未免才業係安危
0617a16: 次韻鄧公閣睡起
0617a17: 歸計寬為約山行短作程旅亭驚午夢布穀正催耕
0617a18: 翰墨堪華國雲泉負此生一篇敘閑適細味有餘情
0617a19: 次韻衡山道中
0617a20: 嶽色墮馬首嵐光忽滿襟眼寒知意適句苦覺愁侵
0617a21: 沃野獻新綠殘晴釀晚陰天涯驚去鴈料理欲歸心
0617a22: 贈鄒顏徒
0617a23: 肉眼倒皮相高才多陸沉火知三日玉貧試一生心
0617a24: 世路多追逐雲山獨見尋聖賢酌古力勸子手勤斟
0617a25: 投老庵讀雲庵舊題拜次其韻二首
0617a26: 但覺意清淨不知山淺深年華暗凋落老境已巳侵尋
0617a27: 三世樓鐘舊一生香火心高風難補綴永愧壁間吟
0617a28: 道鄉歸路晚世跡陷泥深老死先通耗病衰今見尋
0617a29: 規模高世意料理住山心月在孤峰頂凍猿時一吟
0617a30: 熏上人歸雲溪
0617b01: 聞道衡峰北寺當猿叫村夜樓千嶂月晝榻一溪雲
0617b02: 我慣蹈憂患君方蛻垢紛莫嫌林下石蘚涴褶衣裙
0617b03: 題使臺後圃八首
0617b04: 諦觀室
0617b05: 優入聖賢域湛然觀道真一身渾是德終日不違仁
0617b06: 深靜啼林鳥虛明見隙塵篆畦凝碧縷紅燼白灰新
0617b07: 賞趣堂
0617b08: 胸次有丘壑笑談無俗氛幽懷常自得佳趣與誰論
0617b09: 曳履尋花圃扶笻卓蘚痕地嚴賓謁少卻坐看罏熏
0617b10: 會心堂
0617b11: 稱意有余樂幽歡常會心小山供賦詠危榭每登臨
0617b12: 下視千峰月聊揮一弄琴尚嫌閑適少富貴苦相尋
0617b13: 阜安堂
0617b14: 禮義成風俗豐登民阜安此堂共僚屬把酒聽吹彈
0617b15: 地富湖山美宵晴風月寒勝游無俗韻意適有余歡
0617b16: 戲彩堂
0617b17: 承顏忘勢位喜懼兩遲迴堂上綵衣舞樽前笑靨開
0617b18: 金鐶應學探竹馬欲相陪未必稱純孝高風獨老萊
0617b19: 獨秀堂
0617b20: 天質自奇峻千尋紫翠重謾煩君獨秀不願掩群峰
0617b21: 與客共秋晚搜詩到暮鐘夕陰寒欲滴倚檻見纖穠
0617b22: 清音樓
0617b23: 霧暗軒窗失風高簾幕低夜晴湘笛起樓迥嶺猿啼
0617b24: 憑檻人如玉搜詩氣吐霓還驚一聲鴈翻影月平西
0617b25: 蒙齋
0617b26: 妙物雜而著深藏一默中誠為反身樂蒙亦聖人功
0617b27: 客至風生麈吟餘月挂空莊周稱社櫟神拙意無窮
0617b28: 次韻李方叔游衡山僧舍
0617b29: 道鄉見城郭世路謾升沉寺勝增佳氣壁間餘醉吟
0617b30: 僧殘過客少山好為誰深寧識通泉尉獨懷經濟心
0617c01: 次韻謁子美祠堂
0617c02: 顛沛干戈際心常系洛陽愛君臣子分傾日露葵芳
0617c03: 醉眼蓋千古詩名動八荒壞祠湘水上煙樹晚微茫
0617c04: 次韻達臣知縣祈雪遊嶽麓寺分韻得遊字
0617c05: 叢祠香火罷山寺偶同遊鑪撥紅金湧窗空碧縷浮
0617c06: 旋敷自疊布暖甚紫茸裘試作吉祥臥夢清如素秋
0617c07: 題夢清軒
0617c08: 小軒人不到脩竹過墻生眼倦經長掩身閑夢亦清
0617c09: 微風吹篆縷活火發茶鐺遙想佳眠夕蕭蕭雨葉聲
0617c10: 題一擊軒
0617c11: 閒把松枝篲掃除門徑塵驚聞一擊竹頓見十方身
0617c12: 煙翠連窗暗霜筠解籜新老禪搆軒意應欲悟來人
0617c13: 次韻胥學士
0617c14: 筆下慣生春年高句法新還將吐鳳語來寄牧牛人
0617c15: 敏若盤珠妙深如社櫟神長哦答清境璧月上重闉
0617c16: 題曾逢原醉經堂
0617c17: 酌古有深意開編中聖人百家笑糟粕六藝飲全醇
0617c18: 兀若墜車適盎如浮盞春淳于吞一石同味不同塵
0617c19: 隱山照上人求詩
0617c20: 落髮道林寺隨師家隱山萬緣都放捨一衲遂安閒
0617c21: 璧月照宵定金風掩晝關平生無媿業塵世許誰攀
0617c22: 龍山亦名隱山余宣和五年十一月中澣日過
0617c23: 焉有淛道人鴻公乞偈為作
0617c24: 迷路不知遠但知寒日斜過溪逢菜葉西崦有人家
0617c25: 斫額驚來客拄鋤方種畬鴻禪效古者當效此生涯
0617c26: 游靈泉贈正悟大師
0617c27: 支徑入山寺雲林如見招小軒臨絕壑危閣礙層霄
0617c28: 瓶泣地罏暖屋晴巖雪消大師京國舊放意話州橋
0617c29: 七月初九夜坐西軒雨止月出不勝清絕
0617c30: 夜雨止還作小軒清有餘暴寒吹客夢殘響滴階除
0618a01: 明滅青燈在簾櫳璧月孤故山歸未得千里漫平蕪
0618a02: 甲辰十一月十二日往湘陰馬上和季長見寄
0618a03: 小春二首
0618a04: 雨暗書雲節梅偷破臘春里閭相餽餉風物近袁筠
0618a05: 吳語知無伴楚衣聊試新忽驚身是客流落老湘濱
0618a06: 風埃九十里霧雨濕馳裘鴈過回詩眼江寒聚晚愁
0618a07: 魂清方怯雪句冷更含秋殘岸連孤嶼依稀似橘洲
0618a08: 題閱世軒
0618a09: 江水似人世倚欄歸思多無窮流歲月可畏易風波
0618a10: 此與老僧看不妨閑客過為君聊借榻清夢到無何
0618a11: 雲庵生辰
0618a12: 探手取空劫瓜分破一塵洞然無空缺獨立不鮮陳
0618a13: 試問聲前見何如頂後親死生浪遮掩漏洩是今辰
0618a14: 次韻濟之和劉元老偶成之句
0618a15: 世亂驚流落名高子可依元龍謝襁負叔冶冒重闈
0618a16: 黃屋方回望青山敢問歸三橋伏道几應嘆眼中稀
0618a17: 贈成上人之雲居
0618a18: 天上歐峰寺人間無事僧偶從白沙岸步入碧螺層
0618a19: 服匿連空缽敷羅挂瘦藤遙知雲起處一室掩香燈
0618a20: 四月二十五日智俱侍者生日戲作此授之
0618a21: 與佛同生月猶遲十八朝參禪唯自肯求法轉相遼
0618a22: 谷響千斤重虛空五采描布毛吹起處豁爾萬緣消
0618a23: 謝大溈空印禪師惠茶
0618a24: 鐘鼓五千指翔空樓殿開不知大溈水何爾小南臺
0618a25: 讓子斧信閒禪春露杯故應念岑寂先寄出山來
0618a26: 愈崇二子求偈歸江南
0618a27: 人笑南臺小難安十八僧日貧因日富宜減不宜增
0618a28: 忽去兩禪衲如分一室燈床寬齊頂禮睡快免相憎
0618a29: 曹教授夫人挽詞
0618a30: 禮敬良天性求賢比孟光搢紳聞懿淑閭里發慈祥
0618b01: 饌按今誰舉山衣尚篋藏榮名增史牒有子類鸞皇
0618b02: 贈尼昧上人
0618b03: 不著包頭絹能披壞墨衣愧無灌溪辯敢對末山機
0618b04: 未肯題紅葉終期老翠微余今倦行役投杖夢煙扉
0618b05: 興闌
0618b06: 春晚忽憑檻滿眸佳景來鴨頭波蕩漾螺髻色崔嵬
0618b07: 苔嫩錢無數花殘錦上堆一甌雙井釅何必酒盈杯
0618b08: 與海兄
0618b09: 春寒真料峭久客厭江城雲重欲為雨風和尚未晴
0618b10: 意隨飛鳥去事逐亂埃輕畢竟閒居好煩君念此情
0618b11: 題靈鷲山
0618b12: 側徑入招提回峰據極西雲虛籠殿閣地僻絕輪蹄
0618b13: 啼鳥棲高木飛花泛碧溪誰當學龍濟垂手接群迷
0618b14: 燈花偶書
0618b15: 岑寂一閑僧春宵清興增竹窗催夢雨蘭室對祥燈
0618b16: 世事知虛幻人情剪愛憎短長都分定不恨百無能
0618b17: 懷友人
0618b18: 不見鄰峰友還同楚越遙每勞孤枕夢時過小溪橋
0618b19: 憑檻疏簾卷臨風細雨飄何當奉一笑令我此情消
0618b20: 賦竹
0618b21: 龍孫盈檻秀天柱聳雲奇陰鎖安禪石根侵洗硯池
0618b22: 瓏璁伸粉節偃蹇鬱蚪枝敢謂桃兼李羞鄰雪後姿
0618b23: 早行
0618b24: 失枕驚先起人家半夢中聞雞憑早晏占斗辨西東
0618b25: 轡濕知行路衣單怯曉風秋陽弄光影忽吐半林紅
0618b26: 賢上人覓偈
0618b27: 懶修枯骨觀愛學文字禪江山助佳興時有題葉篇
0618b28: 相逢未暇語輒復一粲然豈須究所學覓偈亦自賢
0618b29: 黃蘗佛智
0618b30: 道譽聞寰宇光華照錦江祇園居第一佛智果無雙
0618c01: 鳳闕帝恩厚柏庭禪將降僧中真領袖傳法瑞堯邦
0618c02: 題溈源
0618c03: 臨機不墮照如水已知源從此常流出其聲離語言
0618c04: 算沙嗟意馬捉月笑情猿若解提空印休登立雪軒
0618c05: 石門文字禪卷第九
