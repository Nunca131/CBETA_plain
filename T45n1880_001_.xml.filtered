0663a02: 
0663a03: 
0663a04: No. 1880
0663a05: 【原】萬曆二十年刊增上寺報恩藏本金師子章雲間類解
0663a06: 
0663a07: 晉水沙門淨源述
0663a08: 法非喻不顯。喻非法不生。是故至人。見一真
0663a09: 之性匪殊也。故用金師子以況之。見群生之
0663a10: 器匪齊也。故用諸法章以導之。富哉。非吾祖
0663a11: 賢首垂一乘之文。廓十方之奧。則何以流慈
0663a12: 訓世。隨機有授。非天冊聖帝卑萬乘之心。尊
0663a13: 三寶之教。則奚能因喻了法。由法達性者乎。
0663a14: 然而斯文。禪叢講席莫不崇尚。故其注解。現
0663a15: 行于世者殆及四家。清源止觀禪師注之於
0663a16: 前。昭信法燈大士解之於後。近世有同號華
0663a17: 藏者。四衢昭昱法師。五臺承遷尊者皆有述
0663a18: 焉。曆觀其辭。或文煩而義闕。或句長而教非。
0663a19: 遂使修心講說二途。方興傳習之志。反陷取
0663a20: 捨之情。源不佞。每念雅誥嘗疚于懷。既而探
0663a21: 討晉經二玄。推窮唐經兩疏。文之煩者刪之。
0663a22: 義之闕者補之。句之長者剪之。教之非者正
0663a23: 之。其間法語奧辭。與祖師章旨炳然符契者。
0663a24: 各從義類以解之。于時絕筆於雲間善住閣。
0663a25: 故命題曰雲間類解焉。元豐三年歲次庚申
0663a26: 四月八日序。
0663a27: 華嚴金師子章　華嚴標所宗經。金師子章
0663a28: 正立其名。舉喻顯法。序文備矣。
0663a29: 京大薦福寺沙門法藏述　京即長安漢高祖
0663b01: 所都也。大薦福寺。唐中宗所建也。沙門。乃釋
0663b02: 子生善滅惡之稱。次二字名諱也。出家傳道
0663b03: 翻宣茂德。具如聖宋高僧傳。并唐閻少監碑
0663b04: 銘。若夫判五章教道。則隴西美之。於釋論集
0663b05: 六重觀門。而河東推之於塔銘耳。抑又遵此
0663b06: 章旨而為規式。則雜華圓覺二疏載之詳矣。
0663b07: 述者樂記云。明也。鄭玄曰。訓其義也。
0663b08: 初明緣起　夫至聖垂教以因緣為宗。緣有
0663b09: 內外之殊。世出世之異故。標第一明諸緣起
0663b10: 也。
0663b11: 二辨色空　前明緣起莫逾色空。幻色俗諦。
0663b12: 真空真諦。二諦無礙唯一中道。故次辨色空
0663b13: 也。
0663b14: 三約三性　空宗。俗諦明有。即遍計依他也。
0663b15: 真諦明空。即圓成實性也。故次第三約三性
0663b16: 也。
0663b17: 四顯無相　遍計。情有理無。依他。相有性無。
0663b18: 圓成。理有情無。性有相無。故次第四顯無相
0663b19: 也。
0663b20: 五說無生　前之四門。真俗有無皆成對待。
0663b21: 今此一門。唯辨妙性本無增減。故第五說無
0663b22: 生。
0663b23: 六論五教　夫妙性無生。超群數而絕朕。然
0663b24: 機緣有感。逐根性以類分。故次第六論五教
0663b25: 也。
0663b26: 七勒十玄　以義分教。教類有五。前四小大
0663b27: 始終漸頓皆偏。今示圓融。故次第七勒十玄
0663b28: 也。
0663b29: 八括六相　雲華十玄根於觀門。剛藏六相
0663c01: 源乎大經。經觀融通相玄交徹。故第八括六
0663c02: 相。
0663c03: 九成菩提　六相遒文。一經奧旨。非情識所
0663c04: 窺。唯智眼所。將遊薩婆若海。故第九成菩
0663c05: 提。
0663c06: 十入涅槃　菩提智果。覺法樂也。涅槃斷果。
0663c07: 寂靜樂也。照而常寂。心安如海。故第十入涅
0663c08: 槃。
0663c09: 明緣起第一
0663c10: 謂金無自性隨工巧匠緣　金喻真如不守自
0663c11: 性。匠況生滅隨順妄緣。
0663c12: 遂有師子相起　喻真妄和合。成阿賴耶識。
0663c13: 此識有二義。一者覺義。為淨緣起。二者不覺
0663c14: 義。作染緣起。
0663c15: 起但是緣故名緣起　經云。諸法從緣起。無
0663c16: 緣即不起。即理事無礙門。同一緣起也。上句
0663c17: 示緣。中句辨起。下句總結。然釋此初章。非獨
0663c18: 摭起信申義。亦乃採下文為準。
0663c19: 辨色空第二
0663c20: 謂師子相虛唯是真金　幻色之相既虛。真
0663c21: 空之性唯實諸本無虛字唯五臺注本有之。
0663c22: 師子不有金體不無　色相從緣而非有。揀
0663c23: 凡夫實色也。空性不變而非無。揀外道斷空
0663c24: 也。
0663c25: 故名色空　色蘊既爾。諸法例然。大品云。諸
0663c26: 法若不空。即無道無果。上句雙標色空。次句
0663c27: 雙釋。下句雙結。
0663c28: 又復空無自相。約色以明　空是真空。不礙
0663c29: 於色。則觀空萬行沸騰也。
0664a01: 不礙幻有。名為色空　色是幻色不礙於空。
0664a02: 則涉有一道清淨也。總而辨之。先約性相不
0664a03: 變隨緣。以揀斷實。後約不住生死涅槃。以明
0664a04: 悲智。
0664a05: 約三性第三
0664a06: 師子情有。名為遍計　謂妄情。於我及一切
0664a07: 法。周遍計度。一一執為實有。如癡孩。鏡中見
0664a08: 人面像。執為有命質礙肉骨等。故云情有也。
0664a09: 師子似有。名曰依他　此所執法。依他眾緣
0664a10: 相應而起。都無自性。唯是虛相。如鏡中影。故
0664a11: 云似有也。
0664a12: 金性不變。故號圓成　本覺真心始覺顯現。
0664a13: 圓滿成就真實常住。如鏡之明故云不變。有
0664a14: 本作不改。亦通上文依空宗申義。蓋躡前起
0664a15: 後也。此章引性宗消文。亦以喻釋喻也。若依
0664a16: 教義。章明三性各有二義。遍計所執性有二
0664a17: 義。一情有。二理無。依他起性有二義。一似
0664a18: 有。二無性。圓成實性有二義。一不變。二隨緣。
0664a19: 今文各顯初一。皆隱第二。仰推祖意單複抗
0664a20: 行。義有在焉。
0664a21: 顯無相第四
0664a22: 謂以金收師子盡　既攬真金而成師子。遂
0664a23: 令師子諸相皆盡。
0664a24: 金外更無師子相可得　真金理也。師子事
0664a25: 也。亦同終南云。以離真理外無片事可得。
0664a26: 故名無相　名號品云。達無相法住於佛住。
0664a27: 無量義經云。其一法者。所謂無相。然名號品
0664a28: 約果。無量義約理。理果雖殊。無相一也。
0664a29: 說無生第五
0664b01: 謂正見師子生時。但是金生　上句妄法隨
0664b02: 緣。下句真性不變。偈云。如金作指環。展轉無
0664b03: 差別。
0664b04: 金外更無一物　離不變之性無隨緣之相。
0664b05: 問明品云。未曾有一法。得入於法性。
0664b06: 師子雖有生滅。金體本無增減　成事似生。
0664b07: 而金性不增。則起唯法起也。體空似滅。而金
0664b08: 性不減。則滅唯法滅也。
0664b09: 故曰無生　大經云。蘊性不可滅。是故說無
0664b10: 生。又云。空故不可滅。此是無生義。疏云。無
0664b11: 生為佛法體。諸經論中皆詮無生之理。楞伽
0664b12: 說。一切法不生。中論。不生為論宗體。
0664b13: 論五教第六
0664b14: 一師子雖是因緣之法。念念生滅　以師子
0664b15: 屬乎緣生。原人論辨小乘教。亦云。從無始來
0664b16: 因緣力故。念念生滅相續無窮。
0664b17: 實無師子相可得　論次云。凡愚不覺執之
0664b18: 為實。
0664b19: 名愚法聲聞教　因說四諦。而悟解故號聲
0664b20: 聞。既除我執。未達法空。故名愚法。有本作愚
0664b21: 人法名聲聞教。然此一教下攝人天。由深必
0664b22: 收淺故上該緣覺。以其理果同故。例如約人
0664b23: 辨藏。唯出聲聞藏耳。
0664b24: 二即此緣生之法　躡前起後也。初文師子
0664b25: 二字。亦通此用。下三皆然。
0664b26: 各無自性徹底唯空　始自形骸之色。思慮
0664b27: 之心。終至佛果一切種智。皆無自性徹於有
0664b28: 表唯是真空。以色性自空。非色滅空也。
0664b29: 名大乘始教　始初也。大品云。空是大乘之
0664c01: 初門。此教有二。一始教。亦名分教。今但標始
0664c02: 教者。以深密第二第三時教。同許定性無性
0664c03: 俱不成佛故。今合之唯言始教耳。
0664c04: 三雖復徹底唯空不礙。幻有宛然　空是真
0664c05: 空。不礙幻有。即水以辨於波也。
0664c06: 緣生假有。二相雙存　有是幻有。不礙真空。
0664c07: 即波以明於水也。
0664c08: 名大乘終教　緣起無性。一切皆如。方是大
0664c09: 乘至極之談。故名為終。此亦有二。一終教。對
0664c10: 前始教立名。二實教。對前分教立名。分猶權
0664c11: 也。始權而終實。以有顯實宗故。然終實二宗。
0664c12: 并始分二教。皆大乘漸門耳。
0664c13: 四即此二相。互奪兩亡　以理奪事而事亡。
0664c14: 即真理非事也。以事奪理而理亡。即事法非
0664c15: 理也。亦同行願疏中。形奪無寄門。
0664c16: 情偽不存　反疏上句。理事雙亡。則情識偽
0664c17: 相。無所存矣。
0664c18: 俱無有力。空有雙泯　由前互奪故皆無力。
0664c19: 理奪事則妙有泯也。事奪理則真空泯也。心
0664c20: 經略疏云。空有兩亡。一味常顯。
0664c21: 名言路絕。棲心無寄　通結心言罔。及寶藏
0664c22: 論云。理冥則言語道斷。旨會則心行處滅。
0664c23: 名大乘頓教　頓者。言說頓絕。理性頓顯。一
0664c24: 念不生即是佛等。故楞伽云。頓者如鏡中像
0664c25: 頓現非漸。此亦有二。一逐機頓。即此文示之。
0664c26: 二化儀頓。即後圓教收之。
0664c27: 五即此情盡體露之法。混成一塊　情盡見
0664c28: 除也。大疏亦云。情盡理現諸見自亡。混成一
0664c29: 塊者。約法則混成真性。約喻則一塊真金故。
0665a01: 裴相序云。融瓶盤。釵釧為金。
0665a02: 繁興大用。起必全真　用則波騰鼎沸。全真
0665a03: 體以運行。
0665a04: 萬象紛然。參而不雜　萬法起。必同時一際
0665a05: 理無先後。釋上二節。依還源觀。
0665a06: 一切即一。皆同無性　無量中解一也。大經
0665a07: 云。華藏世界所有塵。一一塵中見法界。
0665a08: 一即一切。因果歷然　一中解無量也。禪詮
0665a09: 都序云。果徹因源位滿。分稱菩薩。
0665a10: 力用相收。卷舒自在　一有力收多為用。則
0665a11: 卷他一切。入於一中。即上文一切即一。皆同
0665a12: 無性也。多有力收一為體。則舒己一位。入於
0665a13: 一切。即上文一即一切。因果歷然也。文雖先
0665a14: 後。義乃同時。故云卷舒自在也。
0665a15: 名一乘圓教　所說。唯是法界緣起無礙。相
0665a16: 即相入重重無盡。此亦有二。謂同教一乘。圓
0665a17: 全收諸教宗。別教一乘。圓全揀諸教宗。
0665a18: 勒十玄第七
0665a19: 一金與師子同時成立。圓滿具足　師子六
0665a20: 根。與金同時成立。以表人法因果體用悉皆
0665a21: 具足。妙嚴品云。一切法門無盡海。同會一法
0665a22: 道場中。
0665a23: 名同時具足相應門　大疏云。如海一渧具
0665a24: 百川味。
0665a25: 二若師子眼收師子盡。則一切純是眼。若耳
0665a26: 收師子盡。則一切純是耳　眼耳互收。純一
0665a27: 事故。
0665a28: 諸根同時相收。悉皆具足　會諸根之同。例
0665a29: 眼耳之別。
0665b01: 則一一皆雜。一一皆純。為圓滿藏　眼即耳
0665b02: 等皆雜也。如菩薩入一三昧。即六度皆修無
0665b03: 量無邊諸餘行德。俱時成就故名為雜。耳非
0665b04: 眼等皆純也。又入一三昧唯行布施無量無
0665b05: 邊。更無餘行名之為純。即教義章云。純雜
0665b06: 自在無不具足。名圓滿藏。
0665b07: 名諸藏純雜具德門　此名依至相立。賢首
0665b08: 新立廣陜自在無礙門故。大疏云。如徑尺之
0665b09: 鏡。見千里之影。
0665b10: 三金與師子相容。成立一多無礙　多容一
0665b11: 則六根成立。多容多則師子無殊。
0665b12: 於中理事各各不同　金性喻理。師子喻事。
0665b13: 二雖互容。性相各別。
0665b14: 或一或多。各住自位　此經偈云。以一佛土
0665b15: 滿十方。十方入一亦無餘。世界本相亦不壞。
0665b16: 無比功德故能爾。
0665b17: 名一多相容不同門　大疏云。若一室之千
0665b18: 燈。光光相涉。
0665b19: 四師子諸根。一一毛頭。皆以金收師子盡
0665b20: 　諸根諸毛。各攝全體。
0665b21: 一一徹遍師子眼。眼即耳。耳即鼻。鼻即舌。
0665b22: 舌即身　諸根相即。體非用外。
0665b23: 自在成立。無障無礙　經云。一即是多。多即
0665b24: 一。文隨於義。義隨文。
0665b25: 名諸法相即自在門　大疏云。如金與金色
0665b26: 二不相離。
0665b27: 五若看師子唯師子無金。即師子顯金隱
0665b28: 　相顯性隱。
0665b29: 若看金唯金無師子。即金顯師子隱　性顯
0665c01: 相隱。
0665c02: 若兩處看。俱隱俱顯　性相同時。隱顯齊現。
0665c03: 隱則祕密。顯則顯著　賢首品云。東方入正
0665c04: 受。西方從定起。
0665c05: 名祕密隱顯俱成門　大疏云。若片月澄空。
0665c06: 晦明相並。
0665c07: 六金與師子。或隱或顯。或一或多　若觀金
0665c08: 時師子似隱。唯顯一金。觀師子時金性似隱。
0665c09: 具顯諸根。
0665c10: 定純定雜。有力無力　一體真金純而有力。
0665c11: 六根分異雜而無力。
0665c12: 即此即彼。主伴交輝　此主彼伴。交光互參。
0665c13: 理事齊現。皆悉相容　教義章云。猶如束箭。
0665c14: 齊頭顯現。
0665c15: 不礙安立微細成辦　經云。一塵中有無量
0665c16: 剎。剎復為塵說更難。
0665c17: 名微細相容安立門　大疏云。如璃瓶。盛
0665c18: 多芥子。
0665c19: 七師子眼耳支節。一一毛處。各有金師子。一
0665c20: 一毛處師子。同時頓入一毛中　以一切攝
0665c21: 一切。同入一中。即交涉無礙門偈云。一切佛
0665c22: 剎微塵等。爾所佛坐一毛孔。
0665c23: 一一毛中皆有無邊師子。又復一一毛。帶此
0665c24: 無邊師子。還入一毛中　又以一切攝一切
0665c25: 帶之。復入一中。即相在無礙門。偈云。無量剎
0665c26: 海處一毛。悉坐菩提蓮華座。
0665c27: 如是重重無盡。猶天帝網珠　梵語。釋迦提
0665c28: 桓因陀羅。此云能仁。天主網珠。即善法堂護
0665c29: 淨珠網。取譬交光無盡也。
0666a01: 名因陀羅網境界門　大疏云。若兩鏡互照。
0666a02: 傳耀相寫。
0666a03: 八說此師子以表無明。語其金體具彰真性
0666a04: 　妄法生滅無明也。如來藏不生滅真性也。
0666a05: 理事合論。況阿賴識令生正解　理事即真
0666a06: 妄。論云。真妄和合非一非異。名阿賴耶識。此
0666a07: 識有覺不覺二義。覺即令生真性正解。不覺
0666a08: 即令生無明正解。若約善財參諸知識。遇三
0666a09: 毒而三德圓。皆生正解。
0666a10: 名託事顯法生解門　大疏云。如立像臂。
0666a11: 觸目皆道。
0666a12: 九師子是有為之法。念念生滅　隨工匠緣。
0666a13: 時時遷謝。
0666a14: 剎那之間。分為三際　攝前標後。
0666a15: 謂過去現在未來。此三際各有過現未來
0666a16: 　普賢行品云。過去中未來。未來中過去。亦離
0666a17: 世間品。答普慧之問也。
0666a18: 總有三三之位。以立九世。即束為一段法門
0666a19: 　如師子諸根諸毛。本純一之金也。
0666a20: 雖則九世各各有隔相。由成立融通無礙。同
0666a21: 為一念　通玄論云。十世古今。始終不離於
0666a22: 當念。
0666a23: 名十世隔法異成門　大疏云。若一夕之夢。
0666a24: 翱翔百年。
0666a25: 十金與師子。或隱或顯。或一或多。各無自性。
0666a26: 由心迴轉　謂全心一事。隨心遍一切中。即
0666a27: 一隱多顯也。全心之一切。隨心入一事中。即
0666a28: 多隱一顯也。以表師子與金悉皆迴轉。而無
0666a29: 定相耳。
0666b01: 說事說理。有成有立　經云。應觀法界性。一
0666b02: 切唯心造。
0666b03: 名唯心迴轉善成門　賢首亦改此一門。為
0666b04: 主伴圓明具德門。故大疏云。如北辰所居。眾
0666b05: 星拱之。
0666b06: 括六相第八
0666b07: 師子是總相　一即具多。為總相。
0666b08: 五根差別是別相　多即非一。名別相。
0666b09: 共從一緣起是同相　多類自同。成於總。
0666b10: 眼耳等不相濫。是異相　名體別異現於同。
0666b11: 諸根合會。有師子是成相　一多緣起理妙成。
0666b12: 諸根各住自位。是壞相　壞住自法常不作。
0666b13: 教義章中。有入句偈文。上引六句。隨文注之。
0666b14: 末後二句結歎。勸修云。唯智境界非事識。以
0666b15: 此方便會一乘。彼章廣寄一舍。以喻六相。後
0666b16: 學如仰祖訓。宜悉討論耳。
0666b17: 成菩提第九
0666b18: 菩提。此云道也。覺也　翻梵從華。新舊二
0666b19: 義。
0666b20: 謂見師子之時。即見一切有為之法。更不待
0666b21: 壞。本來寂滅　淨名云。眾生即寂滅相。不復
0666b22: 更滅。
0666b23: 離諸取捨。即於此路。流入薩婆若海。故名為
0666b24: 道　離諸取捨之言。義屬上句。文連下句。謂
0666b25: 不捨一切有為。而取寂滅無為。則義屬上句
0666b26: 也。既取捨情亡。自然流入一切智海。則文連
0666b27: 下句也。第八不動地亦明斯旨。薩婆若。云一
0666b28: 切智。今明果德為道。故深廣如海耳。
0666b29: 即了。無始已來所有顛倒。元無有實。名之為
0666c01: 覺　起信論云。一切眾生不名為覺。以從本來
0666c02: 念念相續。未曾離念故。說無始無明。即同此
0666c03: 文無始已來所有顛倒也。論又云。若得無念
0666c04: 者。則知心相生住異滅。乃至本來平等同一
0666c05: 覺故。即同次文。元無有實。名之為覺矣。
0666c06: 究竟具一切種智。名成菩提　究竟極果也。
0666c07: 亦名究竟覺。一切種智即三智之一也。昔圭
0666c08: 疏。圓覺以一切種智。釋圓明。賢首述還源。
0666c09: 由圓明而證菩提。今文謂具一切種智而成
0666c10: 菩提者。通而辨之。雖發辭小異而歸宗大同
0666c11: 也。若依起信。有大智用無量方便。乃至得名
0666c12: 一切種智。皆屬同教。又按昭信鈔文。敘五教
0666c13: 機各成菩提。唯取圓宗。以因果二門相攝即
0666c14: 別教耳。
0666c15: 入涅槃第十
0666c16: 見師子與金二相俱盡。煩惱不生　二相俱
0666c17: 盡。所觀境空也。煩惱不生。能緣心泯也。內外
0666c18: 雙亡。玄寂著矣。
0666c19: 好醜現前。心安如海　新記云。如金作器巧
0666c20: 拙懸殊。即好醜現前也。記次文云。一以貫之
0666c21: 唯金究竟。即心安如海也。上句覆疏二相俱
0666c22: 盡。下句覆疏煩惱不生。
0666c23: 妄想都盡無諸逼迫。出纏離障。永捨苦源。名
0666c24: 入涅槃　惑業都盡。無集諦之妄想也。三苦
0666c25: 皆亡。無苦諦之逼迫也。無漏智發出纏離障。
0666c26: 則道諦已修也。解脫自在永離苦源。則滅諦
0666c27: 已證也。入者。了達解悟之名。涅槃義翻。圓寂
0666c28: 經云。流轉是生死。不動名涅槃。然涅槃一
0666c29: 章。誠雜華之淵蘊。故晉譯寶王性起。而搜
0667a01: 玄探玄。鉤深以索隱。唐翻如來出現。則舊疏
0667a02: 新記。聯芳而續焰。且高麗國中斯文尚備。而
0667a03: 傳授不絕。況此諸部盡出中華。願諸後昆。求
0667a04: 師鑽仰同報雲華賢首清涼圭峰之劬重德耳。
0667a05: 金師子章雲間類解
