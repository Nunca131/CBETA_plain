0269c01: 介為舟禪師語錄卷十
0269c02: 侍者超修錄
0269c03: 吳門雜錄
0269c04: 囑卻迷泓知藏
0269c05: 衲僧家出一叢林，入一保社，切究佛祖根源，了脫死
0269c06: 生大事，始不負參學之志。若乃為己巳為人，亦須具透
0269c07: 關眼目，方可到徹頭徹尾底田地。然後，拈一機一境，
0269c08: 教令直下勦絕。便掀翻禪床、趯倒淨瓶、焚拂禪板、肋
0269c09: 下還拳、劈面便掌，恁麼喚作全體大用，亦早已巳錯過
0269c10: 了也。不見臨濟祖師云：「吾滅後不得滅卻吾正法眼
0269c11: 藏。」時，三聖云：「怎敢滅卻和尚正法眼藏？」師云：「已巳後有
0269c12: 人問汝，向他道甚麼？」聖便喝，師云：「誰知正法眼藏向
0269c13: 這瞎驢邊滅卻？」試看他先德提持正法。豈若今時，不
0269c14: 是落在文字障裏，便迺坐殺玄要句語中。又有等阿
0269c15: 師見他後生輩寫得幾個字、畫得兩筆山水，就以聲
0269c16: 勢牢籠他，謂：「你隨老僧住住，將來不孤負汝。」引得他
0269c17: 業識茫茫，無本可據，一心只要付法，偶湊騙得枚拂
0269c18: 子，去到三家村裏說青道黃。忽遇著個孟八郎，驀頭
0269c19: 一問，便面赤耳熱。報國亦不是壓良為賤，惟將驗過
0269c20: 的藥、病一併拈出。果服應效，管取四稜著地，何妨將
0269c21: 千金擔子與伊儘力肩去？第不得效麻纏紙裹的樣
0269c22: 子，到處惹人笑。是書此語，一任卻迷上座持去，示天
0269c23: 下人。
0269c24: 囑形山洽記室返昭陽舊隱
0269c25: 吾有一寶秘形山，等閒莫與路人談。消磨垢淨輝天
0269c26: 地，照徹心宗獨指南。水國幽居宜養靜，研窮妙義契
0269c27: 同參。他年果熟香飄處，十字街頭任放憨。
0269c28: 囑天節中維那
0269c29: 天節維那名源中，自入海雲之室，歷嘗諸方五味禪
0269c30: 有年矣。丙午秋，于報國領眾，至丁未春解制後辭歸
0270a01: 省親。遂書囑云偈曰：
0270a02: 「如來禪，祖師禪，拋擊聲中省悟前。焚沐酬恩遙禮謝，
0270a03: 絕攀大意樹枝懸。玄關透脫無師智，妙協不同獨腳
0270a04: 篇。得此香嚴真骨髓，維持正法永流傳。」
0270a05: 囑且瀚澯副寺
0270a06: 且瀚副事名源澯，昔到方山，次任海雲副寺。知因果，
0270a07: 明罪福，骨鯁氣和，行履清潔，可為今時衲子中間氣
0270a08: 也。一日，辭去，遍參。于丙午秋復來報國，入侍寮，仍兼
0270a09: 理副事，以至山僧謝院之後辭去，結茆，固難以意留。
0270a10: 若道山僧把住、放行，逢人但恁麼語。偈曰。
0270a11: 心離意識參同普，學絕聖凡碗脫丘。一滴源分四大
0270a12: 海，三條篾束萬峰頭。喝雷棒雨傾湫嶽，打鳳羅龍駕
0270a13: 鐵牛。且喜住山人本色，見超師可異常流。
0270a14: 同住規約
0270a15: 馬祖、百丈開闢釋氏宗規，黃檗、臨濟特倡千古玄猷，
0270a16: 所以建叢林、立規矩、分賓主、定賞罰，辦道安心之士
0270a17: 有所歸焉。邇來，法門風運奢侈相習，亦不免忻厭之
0270a18: 半。然報國乃創始梁代，前茂林和尚中興之業。自茂
0270a19: 翁去世，雖有繼美之風，而或其力未充，故席院寥落，
0270a20: 人力星散。法屬、監院、亞圭者，結影撐持，欲起前人之
0270a21: 志，固乞郡邑薦紳、護法、居士等公啟敦請山僧於五
0270a22: 月初九日進院，不覺睹目動念，思古人曰：「安危，德也；
0270a23: 興亡，數也。」而苟德，可將；苟數，可憑。斯叢林規矩，豈可
0270a24: 忽哉？敢以先德煩略之誡聊述數條，以勉同住者云。
0270a25: 復永寧素嚴和尚
0270a26: 自先老人去世并入塔之後，不料種種異變異聞，雖
0270a27: 咫尺如隔天涯。忽接翰諭，兼讀尊刻，令人肺腑加虔。
0270a28: 永寧可謂卓然高出雲表，禹門頭角獨伸淮東天際，
0270a29: 欣慰，欣慰。予年齒衰頹，六種緣慳，無能振揚祖道，甚
0270a30: 抱愧焉。介石弟擬遷塔，因得手札，方諳始末。餘並無
0270b01: 一音入耳，此一舉必是旁以勢惑之，豈可附其尾亦
0270b02: 張其聲耶？陞塔之念愚意久矣，奈無物，固爾因循。茲
0270b03: 慶美舉，幸先老人巾瓶猶傑出九峰之右也。但考形
0270b04: 揀選，恐日期太促，于七、八月間動得方妥。倘今年不
0270b05: 就，要在丁未秋可也。極欲圖晤，面傾夙積，因寺中向
0270b06: 貽荒產，役累逼迫，固不得抽身遠出。如尊意果決，不
0270b07: 妨輸質當先，誠恐資力兼備者難，在先人面上亦不
0270b08: 顧是非得失之虞可也。不宜緩，急就之為妙。餘不盡
0270b09: 述，幸亮裁奪，耑此草覆。
0270b10: 和順治　先皇帝贈玉林和尚還山詩原韻
0270b11: 自古真人降帝家，指天指地作生涯。神光耀宇流清
0270b12: 韻，紫氣騰空麗彩霞。教徹宗通傳正脈，慈弘願濟等
0270b13: 河沙。玉樓煙染緇衣色，覆卻金毛獨露牙。
0270b14: 甲辰九日後，古帆法兄過吳門報國，以詩見惠，
0270b15: 一宿而返。思去之速，遂和，得黃字韻兼寄懷。
0270b16: 霜老楓林落葉黃，何如籬菊晚來香？滿庭秋色排幽
0270b17: 徑，擊目天涯渺去航。意氣橫空鴻雁履，不朝深處臥
0270b18: 雲房。漫辭弘道勞心力，回挽頹風振古揚。
0270b19: 甲辰小陽月，訪繼起和尚，憩落紅亭，覽其匾序，
0270b20: 幡然一新，遂口占為贈靈岩亦名象山，形勢儼然故。鼻峰建亭，曰「落紅」。
0270b21: 靈峰卓立青霄外，三萬六千波漾中。浩蕩胸襟廓聖
0270b22: 眼，千秋象顧落花紅。
0270b23: 乙巳秋，素嚴和尚往禾請藏經，路值龍風水漲
0270b24: 丈餘，抵報國。話懷兼送別。
0270b25: 為法裒金一剎那，不辭風險入洪波。傾心濟物參同
0270b26: 契，任願弘休道韻和。燈破永寧千古暗，教流東海福
0270b27: 田多。停看落日吳門寺，曉載歸帆上北河。
0270b28: 訪豈凡金太傅
0270b29: 記別靈峰不昧因，乘時化現宰官身。掌樞裁決誇明
0270b30: 哲，問喘和聲頌道民。才選名高柱下史，願弘信歷法
0270c01: 王臣。誓深塵剎將心奉，淨穢遊行佛日新。
0270c02: 寄仲將包居士
0270c03: 三載江城賴護心，傾懷道義重如金。聊書短句詢幽
0270c04: 致，他日臨風話別音。
0270c05: 題朱鳳萱居士夫婦真子振寰請
0270c06: 質稟陰陽生化育，根同天地歷清秋。松山偕老無餘
0270c07: 事，胤子延孫奉不休。
0270c08: 自讚卻迷知藏請
0270c09: 謂渠是個傖漢，卻也骨力挺然。指迷者之路，而翳豁
0270c10: 青天；驅狂者之病，而電掣盲禪。不將語默恒規矩，一
0270c11: 味攔腮掌與拳。一拳拳落當門齒，報國風聲從此始。
0270c12: 自讚抱真請
0270c13: 咄，是你！曾入天童悟祖之室，一棒打不回頭，後到禹
0270c14: 門浪裏。通身抖擻不及，只得一肩擔荷去也。抱爾真
0270c15: 兮拘執，師爾法兮壁立。露雙鼻孔與人看，了此目前
0270c16: 萬事畢。
0270c17: 丙午大年日，為吏部考功司張住漢封翁止文
0270c18: 老居士七旬壽。
0270c19: 天生俊骨產麒麟，臘底梅花香異聞。維嶽喬松千古
0270c20: 秀，景庭鶴集舞凌雲。
0270c21: 五日壽法慧禪碩
0270c22: 五日天中節，家家扶醉客。唯吾法慧翁，問壽于松柏。
0270c23: 松靈柏歲長，柏子松花香。蒼翠棲雲鶴，幽林語奏篁。
0270c24: 明晨千樹火，照夜一眉光。佳氣彌新斗，慶雲流滿堂。
0270c25: 辭報國兼懷徐昭法居士
0270c26: 空生不覺滿頭霜，眼碧清秋陶徑香。黃葉雲飛天外
0270c27: 去，歲寒松柏只如常。
0270c28: 又辭報國寺寺居臥龍街西首百花洲之東
0270c29: 一瓢雲掛臥龍頭，三載清風載月流。問道鐘聲歸何
0270c30: 處，滿庭香積百花洲。
0271a01: 因事自嘲
0271a02: 赴席吳門寺，何如珠走盤。光旋雖不異，役世豈能安？
0271a03: 水火無情急，形骸須自寬。憶經來去事，莫與論心寒。
0271a04: 示幻雲知客
0271a05: 雲化風神雨化天，滿林春色露長涓。有時幻出諸形
0271a06: 象，直教人稱自在禪。
0271a07: 和蜜蜂頌并引
0271a08: 宋佛慈祥禪師者，嗣法圓悟，有蜜蜂頌五首勒石，
0271a09: 淹沒久矣。不意復出，於醉李金明寺掘泥土中得
0271a10: 之，諸方傳和者甚廣。予一日過如菴訪仝門案頭，
0271a11: 得賞原什，其味淵深，遂次其韻。
0271a12: 思懷詩詠蜜蜂時，憶佛慈心何日歸。碑斷采花聲滿
0271a13: 地，韻聯字腳帶香飛。
0271a14: 萬子千孫天一涯，春風花裏自排衙。看看俱有青雲
0271a15: 志，隊隊成行入帝家。
0271a16: 三春花發正當時，引起遊情去未離。采得中心香味
0271a17: 足，一聲韻入益清脾。
0271a18: 一家和氣運春光，風入煙波意不忙。銳刺剌林間香捧
0271a19: 足，百花叢裏去承當。
0271a20: 西風簷下閉枯桐，謝卻香林光竅通。百煉金針藏蜜
0271a21: 室，等閒一刺剌血流紅。
0271a22: 與龍池介石登禪師書
0271a23: 先老人十周之際，某當躬叩塔頭，奈勢有不可往者，
0271a24: 而猶有畏焉。竊謂龍池一席乃濟宗中興之始，非汎
0271a25: 汎之所。當今兒孫遍天下，淵源皆由此耳。自幻密二
0271a26: 祖歸隱之後，漸屬寂寥。幸得先和尚復振祖父之風，
0271a27: 雖遭滄桑之易，遐邇瞻光益隆。不幸丁酉之變，家門
0271a28: 作祟，致有同根相煎之憂。一旦塔幢空寂，徑屬別往。
0271a29: 今賴賢法弟仍踵祖父之武，克紹入室之聲，德恢已巳
0271a30: 墜之業，林睹抽新之條，誰不望巖而聆謦咳乎？是有
0271b01: 不可往者，恐辱起家之麟也。巍巍祖庭，豈不宣弘正
0271b02: 令乎？是有所畏也。雖然，安忍坐視旁聽，令議者罪歸
0271b03: 法門乎？有謂今龍池遵鐵古二和尚之式，凡同門概
0271b04: 以客禮相待。夫虛客座以待同門者，或前者之偶然，
0271b05: 而後者亦出其不意，可也；若擬此為恒第，恐聞達於
0271b06: 識者，深為法門不取也。良以祖道下衰，非人傑詎能
0271b07: 揚聲於末運？況區區之不肖者乎？固不當履諫爭之
0271b08: 階也。《語》云：「尊莫乎道，美莫乎德。」當斯之世，雖未見其
0271b09: 人，或于法門禮有可取者，自爾和氣攸歸。果欲達己巳
0271b10: 達人，庶遠恥辱也。吾法弟和尚，幸踞既傾之岸，必回
0271b11: 狂瀾之波，即風雲偃化，響應聲來，及門賴其光寵，緇
0271b12: 白慕其實歸。不致旁觀者噱，則存沒之幸矣。謹具先
0271b13: 老人供儀，遙申寸衷之至。
0271b14: 仇敬泉居士八十
0271b15: 功名世壽與文王，直釣垂綸渭水長。夏復春光臨醉
0271b16: 里，潑天雲氣藕花香。
0271b17: 懷灌溪李居士
0271b18: 應時桃柳浴春風，松菊猶存秋徑通。故國懷深情去
0271b19: 遠，吳山望近意難窮。煙樓撞破流芳葉，臺柏凌霄駐
0271b20: 玉驄。雲水天高一段路，不知何日論心空？
0271b21: 贈大頑法姪即舜山全居士
0271b22: 莫大因緣一段事，頑空特地為申冤。銅頭鐵額蒿枝
0271b23: 拂，從此禪流濟北源。
0271b24: 送同門素嚴法弟旋荊谿歸永寧寺
0271b25: 片帆纔掛秋江上，千里歸音振海濤。肩拍禹門空裏
0271b26: 過，射州城望佛頭高。
0271b27: 臘月初六日為董耀庭居士七袟
0271b28: 冬日雲開萬丈天，一光東照大羅仙。皓歌誰謂商山
0271b29: 隱，角里偏居向白蓮。溪上松風清似鶴，壺中月掛直
0271b30: 如弦。談空實相從心悟，不學人間寐語禪。
0271c01: 付囑都門普濟禪林覺幻監院
0271c02: 黃檗聞百丈舉馬祖一喝三日耳聾不覺吐舌，睦州
0271c03: 識得臨濟必成大樹陰覆天下人，所以，千古之下，獨
0271c04: 稱濟北宗風，而機辯奪群，傑出人表。至我天童師翁，
0271c05: 白棒掀天，繁衍中外；龍池先師，激空禹浪，雷轟普濟，
0271c06: 平地聲騰。唯覺幻監院，去華存實，抱逸青標，深藏頭
0271c07: 角，豈同點額之流？偈曰：
0271c08: 「密移玅用大雄峰，覿面全提箭拄鋒。傳此繼吾正法
0271c09: 眼，莫教滅卻瞎驢宗。」
0271c10: 自讚永濟融長老請
0271c11: 兩眉橫劍，雙眼一天。胸壑虛浩，口海流禪。機拔利鈍，
0271c12: 棒埽廉涎。是聖是凡居末位，恒沙佛不與齊肩。
0271c13: 又讚覺幻監院請
0271c14: 普濟堂前露本懷，棒頭一擊禹門雷。衝開碧落千尋
0271c15: 浪，敕點飛龍遍九垓。
0271c16: 送永濟長老回廣寧二首己已酉春
0271c17: 路出關山氣浩然，宗風獨立正人天。蹋翻三級禹門
0271c18: 浪，源化東流濟百川。
0271c19: 送子歸程萬里還，春帆高挂水雲間。杖頭撥轉西來
0271c20: 意，正祖風規一笑顏。
0271c21: 寄盛京國子公殿下
0271c22: 擊目天涯只咫間，遼陽秀氣結千山。王公古產英靈
0271c23: 地，玉葉金枝第一班。
0271c24: 寄北直天台寺宗極證長老
0271c25: 遞燈吹卻較千差，暗地光生證克家。焚鈔獨輸宗正
0271c26: 眼，意超言外笑拈華。
0271c27: 贈中山石舸法姪繼師之席
0271c28: 開辟中山駕石船，一帆雲挂濟無邊。載歸湖海風流
0271c29: 客，拋出金剛圈子禪。
0271c30: 為楞嚴當家道充禪碩壽
0272a01: 梅開玉樹滿庭芳，二月春風載露香。目送雲岑佳隹氣
0272a02: 象，青林柏染紫霞光。
0272a03: 酬華嚴寺雙樹房雪林老師原韻
0272a04: 談吐如風豈易求，鶴形松骨逼人眸。百城參罷華嚴
0272a05: 室，雙樹林高萬壽樓。南澗久膺心法印，罄山相契箭
0272a06: 鋒投。而今弗覺輕攜杖，重整詩懷句絕流。
0272a07: 酬本山深秀堂人素師原韻
0272a08: 松陵古寺迥雲巔，邀我鐘聲煙雨前。法說應心無所
0272a09: 住，花香優缽太虛懸。林深秀氣開三徑，位襲單傳印
0272a10: 五天。問道人從橋上過，橋流水定素如淵。
0272a11: 行狀
0272a12: 住永寧同門法弟行淵述
0272a13: 師諱行舟，字介為，別號扣寂，楚之沔陽州趙氏子。父
0272a14: 諱世節，號季明，母杜氏，世服儒業。師於十一歲喪母，
0272a15: 廢學，出至黃安縣東林寺，矢志脫塵，禮純心師薙染。
0272a16: 十八歲隨師伯童山參方，歷吳越，間習經論之學，五
0272a17: 年間潛通教典。師志意高遠，不甘以語言文字埋沒
0272a18: 此生。聞天童密老和尚宗風大振，亟往謁。值童上堂
0272a19: 下座，師隨入方丈，便問：「今日上堂事如何？」童云：「下座
0272a20: 了也。你見個甚麼道理？」師云：「乞和尚指示。」童便棒。師
0272a21: 禮退，疑情頓起。一日，又入方丈，問：「虛空粉碎，大地平
0272a22: 沉，十方諸佛向什麼處安身立命？」童便棒，云：「你只今
0272a23: 在什麼處安身立命？」師從此愈加疑悶。偶閱高峰語
0272a24: 錄，見萬法歸一公案，參年餘。圓具後，尋辭出山，之龍
0272a25: 華瑞白和尚，一見忻然，即送進堂。堂中規條嚴整，正
0272a26: 遂師意。從此晝夜苦參，不惜身命，嗽症極危亦不放
0272a27: 參。一夕聞二板飲茶，放手中茶甌，忽然會得「日午打
0272a28: 三更」意旨。舉「萬法歸一、一歸何處」，至一切古今公案，
0272a29: 了了無疑。師既證徹，不自表暴。解制後，復上天童。往
0272a30: 還十餘年，老和尚每見，甚恰意，心器重之。續因費和
0272b01: 尚住金粟，師輒往就。冬結制，安兩序職事，尚缺知客，
0272b02: 忽見師，費大喜，曰：「有這位好知客在，如何失錯？」即命
0272b03: 兩序送知客寮。費曰：「汝久住天童，一應規條惟汝練
0272b04: 達，今金粟務要悉炤行事。」師一味平等，未幾辭職，同
0272b05: 師伯往江陰結茅。數載，緇白瞻風，剃度頗多，時與張
0272b06: 靜涵居士尤契厚。後雪嶠大師赴雲門，座下弟子曹
0272b07: 源大歇招師進雲門。師至，大師方示寂。請師為典客，
0272b08: 其營葬、造塔一應後事多屬師任。然大師生平呵佛
0272b09: 罵祖、眼空宇內，會下英俊極多。見師，必推師為老參，
0272b10: 熟諳法門紀綱。師從容荷負，不辭繁劇，督理叢林，樹
0272b11: 立窣堵於雲門，辨才古塔之旁竟為大師最後之法
0272b12: 檀焉。時先和尚正中興龍池祖席，諸方久參、宿學遐
0272b13: 邇趨風。師聞之，始往親依。一見機緣契合，遂命為維
0272b14: 那。是時，英賢濟濟，師乃調攝有方，內外咸悅，朝夕惟
0272b15: 率眾扣激此事，日益智證。經年餘，便為入室真子矣。
0272b16: 嘉禾如如庵，先和尚創始之地，自赴龍池之後，虛席
0272b17: 十載。順治己巳丑二月，先和尚親送師入院，集合郡紳
0272b18: 衿，上堂囑付，命主其席，時與觀察履素黃公激揚法
0272b19: 要。居三年，師以「老和尚發跡之所，不敢獨自久留」屢
0272b20: 欲退謝固辭，不許。凡七歷寒暑，整造修飭，規模一新，
0272b21: 于是堅辭，老和尚命古鑑禪師繼住。交代後，師往都
0272b22: 門，受普濟禪院之請結制，開法闡揚向上一著，普利
0272b23: 人天。明年冬，南旋至毘陵，聞先和尚訃音，已八滅七
0272b24: 晝夜矣。奔赴心喪理後事，并請狀、請銘、監刊語錄。次
0272b25: 年五月，送板楞嚴入藏。後即請鐵關禪師繼席龍池。
0272b26: 進院之後，師以老和尚三年未滿，乃應瀨江方山近
0272b27: 席設立影堂，供養盡禮。三年中，凡龍池常住極艱瘁
0272b28: 事，無不竭盡心力，一眾咸賴，云：「龍池向自先和尚，道
0272b29: 崇德廣，海納山容，方來無不翕受。」十五年來，故六種
0272b30: 與闡提之輩窺覷無門。後之相繼而住者，或以緣不
0272c01: 適稱，或以歲值多艱，不無宵小，與外來者，借此搆難
0272c02: 于其間。師平日為師為友，當其義有所激念有所之，
0272c03: 雖鼎鑊在前，師亦不懼，故龍池凡巨細事悉為排難
0272c04: 解紛也。辛丑，師過嘉禾萬松庵。值有吳江海雲寺之
0272c05: ，師將遠行，不欲就。時值前住圓明正禪師力懇之，
0272c06: 師方允。初至，海雲頹落不堪，未久諸廢畢舉，冬夏安
0272c07: 禪、設戒，衲子如歸，遠近信嚮。居三年，應蘇郡報國寺
0272c08: 之請。寺自茂林大師後，日漸凌替，田園荒蕪，征呼絡
0272c09: 繹。師志在振興，凡除弊起廢，有非他人所能勝者。會
0272c10: 當事，嚴查度牒，遽動故山終老之志。戊申年，寓歸如
0272c11: 庵二載。吳江承天萬壽寺，係宋報本元禪師道場，龍
0272c12: 象雜沓，載在僧寶傳中，日漸廢弛。明嘉禾檀護陸公
0272c13: 光祖、馮公夢禎輩，屬吳江大姓，蠲金助田，經理故院，
0272c14: 為接納雲水之要津，邑中第一剎也。乃於康熙戊申，
0272c15: 共延青印法和尚主法，結制於內。一載，諸紳士方以
0272c16: 「海雲夙誼」、且以「丈室乏人非師弗克負荷」，復過如庵
0272c17: 敦迫，方允。進院日，四眾無不歡聲動地。因寺田多瀕
0272c18: 水，不能供課，師經畫事理公私，幸安然。慕年攻苦，兼
0272c19: 以嚴冬不得休息，至庚戍，復發痰症。自春徂夏，形體
0272c20: 羸弱，而操作精明一如平日。痰症轉加，諸護法請立
0272c21: 監院，稍節勞苦。由是命久執侍者從聞上座監院事。
0272c22: 值插蒔，晨起語監院曰：「我若一死，薄治龕。不用一切
0272c23: 虛禮。滋常住累勸農勤作，務要加厚飲食，毋以我為
0272c24: 念。」午時，整衣趺坐，少傾而逝，蓋四月九日也。師賦性
0272c25: 磊落，純誠無偽，居恒簡默，不露文彩，待人平等，律己已
0272c26: 甚嚴，及遇法門體要，全身擔荷，舉動皆直節自見，不
0272c27: 肯少徇微私，至于勘驗衲子，當機迅利，不假辭色，惓
0272c28: 惓以古人相期，不輕許可，不濫付授，所至叢林，經理
0272c29: 補救，辛勤不輟，晚年無他嗜好，惟勤勤執作，務以利
0272c30: 益常住為心，至是入寂，師世壽六十，僧臘四十四，出
0273a01: 世開堂六居大剎說法自在語句切實具有古人風
0273a02: 範所計語錄兩冊板送嘉禾楞嚴寺流通得法者十
0273a03: 人剃度授戒皈依者難以數計于康熙辛亥年十二
0273a04: 月二十七日，護法紳士暨合寺大眾奉師全身樹塔
0273a05: 于寺之西，塔上一片石將乞　當代大手筆銘之以
0273a06: 垂不朽。而監院從聞侍者法章等，念師悟由雖表道
0273a07: 行未詳，復念余與師同門最契，遠走海澨屬余述行
0273a08: 狀。余雖椎魯不敏，義不能辭，略為紀其生平梗概。若
0273a09: 師之真實圓通，潛行密用，與夫金剛正眼，惟冀當世
0273a10: 名賢君子受囑，靈山大士筆尖點出，永照後五百祀
0273a11: 矣謹狀。
0273a12: 塔銘
0273a13: 介為禪師以康熙庚戌戍四月九日示寂於松陵之萬
0273a14: 壽寺。越明年十二月二十七日，弟子超修奉全身塔
0273a15: 於寺西上。甯元字圩，世壽六十，僧臘四十有四，前後
0273a16: 五坐道場，度弟子若干人。既葬其上，首超修法嗣海
0273a17: 鹽等具狀來乞銘，將欲假世諦文字破介公實相，為
0273a18: 世人說法作疏通證明，亦賢弟子之職也。余何敢辭。
0273a19: 謹案狀。師諱行舟，字介為，別號扣寂。楚之沔陽趙氏
0273a20: 子。父世節母杜氏世服儒業，生而姿秀，氣宇邁倫，既
0273a21: 而父母相繼下世，年十六祝髮於黃州之黃安東林
0273a22: 寺西禪堂，即五祖初渡之黃梅道場也。得純心師度
0273a23: 之，年雖幼便已出身許道，化物為宗，頎然具大人相
0273a24: 矣。年十八以童山師伯之鼓策，遂迸裂牽纏而出門。
0273a25: 初步已具萬里行腳因緣，始謁天童密翁於太白峰
0273a26: 頭，便知十方諸佛什麼處安身，萬法歸宗從何著落。
0273a27: 令其緒論，直證無上法門；徵其玅心，立見本來宗旨，
0273a28: 由是參古德於名山，探法輪於淵海。過弁山謁龍華
0273a29: 瑞公，至武原謁金粟費公，頓覺頭頭是道，處處安禪。
0273a30: 泛綃川如淨海，跋危翠如平塗。於是雲水既厭，結茅
0273b01: 江陰，靜息數載，後往龍池遇萬老和尚，承法乳之弘
0273b02: 慈，傳真如之玅諦，遂爾命主嘉禾如如庵。法席歷七
0273b03: 年而樸素，韜光澹泊，養性敝衲，自怡烹藜可食，頭陀
0273b04: 習其苦行，津梁不惜勤勞。是非人法俱空，體用兼備
0273b05: 者，能如是哉。丙申赴都門，受普濟禪院之請，開法二
0273b06: 載。繼而整海雲之頹瓦，新報國之叢林，憩老南湖，終
0273b07: 歸萬壽。萬壽者，宋報本源禪師法席，明紫柏大師之
0273b08: 所式廓者也。師以吳江護法堅請，故欣然以萬壽為
0273b09: 歸。未幾而積勞，既厭四大頓空，一法不存，二利兼盡，
0273b10: 囑付已畢，遂證涅槃。嗟乎！龍池源息，法海波亭，吳越
0273b11: 之間，狂狺猘噬，求之太白。一燈先後一轍者，惟介師
0273b12: 一人而已巳。何也？以師能砥柱末法，張主宗門，不作今
0273b13: 知識色相。而一棒一喝，痛下鑪錘，使雲水縱游之子
0273b14: 掃盡一切葛藤，立證三乘龍象，豈可與今之架大屋
0273b15: 養閒漢者所能同日語哉。況超修等繼志述事，一遇
0273b16: 法門體要慷慨直前，全身擔荷信乎。其可謂知師者
0273b17: 矣。而龍池萬公之席震炫重新俾初祖之西來大意，
0273b18: 炳如日星，非師一人之光明，得以復旦乎。今超修海
0273b19: 鹽等，久沾薝蔔之香，素領醍醐之化，與諸檀護築塔
0273b20: 於松陵之萬壽寺西，敘師行實并刻生平語錄紀述，
0273b21: 屬余為銘。余宦游吳地問渡胥城，向跋高風不獲如
0273b22: 閭丘，守訪道寒山彭澤宰締交惠遠，然披覽遺編，恍
0273b23: 同對麈，爰述景行以示來劫，乃再拜而繫之銘曰：
0273b24: 六祖初度教傳東土震旦國中人天覺路
0273b25: 屹立重關誰不退墮倬彼介師一擲而過
0273b26: 虛空粉碎大地平沉光明四照通徹帝閽
0273b27: 下振聾瞽上動日星末世法席賴公以整
0273b28: 如風鳴條如川赴奔盲師瞎禪厥有今名
0273b29: 扇惑當世謂之魔民師若不砭舉世而昏
0273b30: 熒熒一席如彼傳燈誓揮我戈誓堅我城
0273c01: 斬卻魔種如醉而醒師居其間回陽沍陰
0273c02: 生死既透去來任因何處是師吳江之濱
0273c03: 日彼萬壽息師之靈巋然一塔坐對蒼旻
0273c04: 師其安然萬億斯年余銘茲塔亦藉以傳
0273c05: 賜同進士出身中憲大夫知蘇州府事前禮部精膳
0273c06: 清吏司郎中吳道煌譔
0273c07: 
0273c08: 
0273c09: 
0273c10: 十卷終
