0162b01: 三峰藏和尚語錄卷第八
0162b02: 吳虎丘山雲巖寺嗣法門人弘儲編
0162b03: 頌古
0162b04: 七佛并西天二十八祖傳法偈。
0162b05: 無相身心即有無有無兩絕密交蘆迅雷不及掩雙
0162b06: 耳夢斷遙空月自孤。
0162b07: 世尊降生一手指天一手指地周行七步目顧
0162b08: 四方曰天上天下惟吾獨尊。
0162b09: 指天指地已巳全提四顧周行見大機一句獨尊山岳
0162b10: 墮現雙趺處始知歸。
0162b11: 世尊睹明星廓然大悟。
0162b12: 眩眼星明頓霍然東方群動用機全不因深破正三
0162b13: 昧若箇能離十劫前。
0162b14: 世尊一日陞座大眾集定文殊白椎曰諦觀法
0162b15: 王法法王法如是世尊便下座。
0162b16: 雨過空山水碓聲文殊何處著椎鳴腳頭腳底無勞
0162b17: 問寶座從他下與陞。
0162b18: 世尊在忉利天為母說法優填王思佛命匠雕
0162b19: 栴檀像及世尊下忉利天像亦出迎世尊三喚
0162b20: 三應乃云無為真佛實在我身。
0162b21: 無孔鐵椎拋一對雙雙唱出太平歌池塘月寫梅花
0162b22: 影一任春風夜起波。
0162b23: 世尊在忉利九十日及辭天界而下四眾八部
0162b24: 俱往空界奉迎有蓮花色比丘尼作念云我是
0162b25: 尼身必居大僧後見佛不如用神力變作轉輪
0162b26: 聖王千子圍繞最初見佛果滿其願世尊纔見
0162b27: 乃訶云蓮花色比丘尼汝何得越大僧見我汝
0162b28: 雖見我色身且不見我法身須菩提巖中宴坐
0162b29: 卻見我法身。
0162b30: 未動段灰三尺雪乾坤何處不陽春千山鳥絕江深
0162c01: 凍不見尋花問柳人。
0162c02: 世尊一日敕阿難食時將至汝當入城持缽阿
0162c03: 難應諾世尊曰汝既持缽當依過去七佛儀式
0162c04: 阿難便問如何是七佛儀式世尊召阿難阿難
0162c05: 應諾世尊曰持缽去。
0162c06: 百花當檻媚晴絲舞罷憑闌眼睡時黃鳥一聲枝上
0162c07: 語抬頭不柰日遲遲。
0162c08: 世尊因有比丘問我于世尊法中見處即有證
0162c09: 處未是世尊當何所示世尊曰比丘某甲當何
0162c10: 所示是汝此問。
0162c11: 聞說瞿塘春水高今朝親上峽中橈木鵝倒岳傾湫
0162c12: 下幾箇長年解把篙。
0162c13: 世尊因耆婆善別音響至一塚間見五髑髏乃
0162c14: 敲一髑髏問耆婆此生何處曰此生人道又敲
0162c15: 一曰此生何處曰此生天道又別敲一問耆婆
0162c16: 此生何處耆婆罔知生處。
0162c17: 髑髏乾竭到無聲還是泥犁鬼窟生敲破世尊無見
0162c18: 頂人間天上任縱橫。
0162c19: 城東有一老母與佛同生不欲見佛每見佛來
0162c20: 即便迴避雖然如此回顧東西總皆是佛遂以
0162c21: 手掩面乃至十指掌中總皆是佛。
0162c22: 避佛何如避自己伸出你手還是你沒頭水浸討乾
0162c23: 場盡大海中皆火起。
0162c24: 無邊身菩薩將竹杖量世尊頂丈六了又丈六
0162c25: 量到梵天不見世尊頂乃擲下竹杖合掌說偈
0162c26: 云虛空無有邊佛功德亦然若有能量者窮劫
0162c27: 不可盡。
0162c28: 點天棒月浪施功竹杖拋時親到頂夜深摸著枕頭
0162c29: 邊被窩肩漏朔風冷。
0162c30: 世尊在第六天說大集經敕他方此土人間天
0163a01: 上一切獰惡鬼神悉皆輯會受佛付囑擁護正
0163a02: 法設有不赴者四天門王飛熱鐵輪追之令集
0163a03: 既集會已無有不順佛敕者各發弘誓擁護正
0163a04: 法唯有一魔王謂世尊曰瞿曇我待一切眾生
0163a05: 成佛盡眾生界空無有眾生名字我乃發菩提
0163a06: 心。
0163a07: 高眼從來不著塵阿誰奴子共殷勤嚴冬一片三江
0163a08: 凍萬卉千葩遍地春。
0163a09: 世尊因外道問昨日說何法世尊曰說定法外
0163a10: 道曰今日說何法曰不定法外道曰昨日說定
0163a11: 法今日何說不定法世尊曰昨日定今日不定。
0163a12: 推出雙輪駕白牛四衢誰更敢當頭即他珍御還他
0163a13: 載天上人間自在遊。
0163a14: 世尊在靈山會上拈花示眾是時眾皆默然唯
0163a15: 迦葉尊者破顏微笑世尊曰吾有正法眼藏涅
0163a16: 槃妙心實相無相微妙法門不立文字教外別
0163a17: 傳付囑摩訶迦葉。
0163a18: 大地花開勝國春碧池窺洞笑相親自從惹得燕鶯
0163a19: 語話到于今轉失真。
0163a20: 世尊至多子塔前命摩訶迦葉分座令坐以僧
0163a21: 伽黎圍之遂告曰吾以正法眼藏密付于汝汝
0163a22: 當護持併敕阿難副貳傳化無令斷絕而說偈
0163a23: 曰法本法無法無法法亦法今付無法時法法
0163a24: 何曾法爾時世尊說此偈已巳復告迦葉吾將金
0163a25: 縷僧伽黎衣傳付于汝轉授補處至慈氏佛出
0163a26: 世勿令朽壞迦葉聞偈頭面禮足曰善哉善哉
0163a27: 我當依敕恭順佛故。
0163a28: 拈起蓮華擲向人花房子蔤彙無垠蓮花服上深深
0163a29: 意祖佛從來並蔕新。
0163a30: 世尊至拘尸那城告諸大眾吾今背痛欲入涅
0163b01: 槃即往熙連河側娑羅雙樹下右脅累足泊然
0163b02: 宴寂復從棺起為母說法特示雙足化婆耆并
0163b03: 說無常偈曰諸行無常是生滅法生滅滅已寂
0163b04: 滅為樂時諸弟子即以香薪競茶毗之燼後金
0163b05: 棺如故爾時大眾即于佛前以偈讚曰凡俗諸
0163b06: 猛熾何能致火爇請尊三昧火闍維金色身爾
0163b07: 時金棺從座而舉高七多羅樹往反空中化火
0163b08: 三昧須臾灰生得舍利八斛四斗。
0163b09: 雙收雙放可憐生貓尾研椎生鐵鎮任他東擲與西
0163b10: 拋碧眼胡兒無處認。
0163b11: 一祖摩訶迦葉尊者因阿難問師兄世尊傳金
0163b12: 縷袈裟外別傳箇什麼祖召阿難阿難應諾祖
0163b13: 曰倒卻門前剎竿著。
0163b14: 呼參即唯便傳心指掌分明禘莫尋取瑟而歌君會
0163b15: 否有心擊磬待知音。
0163b16: 四祖優波鞠多尊者行化至摩突羅國得度者
0163b17: 甚眾由是魔宮震動波旬愁怖遂竭其魔力以
0163b18: 害正法祖即入三昧觀其所由波旬復伺便持
0163b19: 瓔珞縻尊者頸祖出定取人狗蛇三尸化為華
0163b20: 鬘耎言諭波旬曰吾此華鬘酬汝瓔珞波旬大
0163b21: 喜引頸受之即復三尸蟲蛆臭壞盡其神通莫
0163b22: 能去之乃升六欲天告諸天主又詣梵王求其
0163b23: 解免彼各告言十力弟子所作神變我輩凡陋
0163b24: 何能去之波旬曰然則柰何梵王曰汝可歸心
0163b25: 尊者即能除斷波旬求懺祖令自唱三皈三尸
0163b26: 悉除。
0163b27: 賓主相逢互獻酬清歌聲裏白歡浮自從三疊陽關
0163b28: 後一夜西風滿目秋。
0163b29: 二十六祖不如蜜多尊者至東印度其王堅固
0163b30: 奉外道師長爪梵志祖至王問曰師來何為曰
0163c01: 將度眾生曰以何法度曰各以其類度之梵志
0163c02: 即化一大山于祖頂上勢且下壓祖指之山遽
0163c03: 移在彼眾頂上復以手按地地動五百外道皆
0163c04: 不能立梵志惶懼懺禮祖復按地地靜指山山
0163c05: 滅。
0163c06: 翻雲覆雨憑誰力滴滴空階夜溜聲多少錯將神用
0163c07: 看踏花那箇不經行。
0163c08: 初祖菩提達磨大師至東土武帝遣使齎詔迎
0163c09: 請至金陵帝問曰如何是聖諦第一義祖曰廓
0163c10: 然無聖帝曰對朕者誰祖曰不識帝不悟遂渡
0163c11: 江。
0163c12: 廓然無聖復不識踏轉機輪未端的擲得蘆花便渡
0163c13: 江令人萬古常相憶。
0163c14: 有僧神光詣祖參承祖嘗端坐面壁莫聞誨勵
0163c15: 值大雪光夜侍立遲明積雪過膝立愈恭祖顧
0163c16: 而憫之問曰汝久立雪中當求何事光悲淚曰
0163c17: 惟願和尚慈悲開甘露門廣度群品祖曰諸佛
0163c18: 無上妙道曠劫精勤難行能行非忍而忍豈以
0163c19: 小德小智輕心慢心欲冀真乘徒勞勤苦光聞
0163c20: 祖誨勵潛取利刀自斷左臂置于祖前祖知是
0163c21: 法器乃曰諸佛最初求道為法忘形今汝斷臂
0163c22: 吾前求亦可在祖遂因與易名曰慧可乃曰諸
0163c23: 佛法印可得聞乎祖曰諸佛法印匪從人得可
0163c24: 曰我心未寧乞師與安祖曰將心來與汝安可
0163c25: 良久曰覓心了不可得祖曰與汝安心竟。
0163c26: 提刀斷臂置師前的的傳來萬事全匪得將來重話
0163c27: 墮安心盡底再翻掀。
0163c28: 祖顧慧可而告之曰昔如來以正法眼付迦葉
0163c29: 大士展轉囑累而至于我我今付汝汝當護持
0163c30: 併授汝袈裟以為法信各有所表宜可知矣解云
0164a01: 各有二字最為親切可曰請師指陳祖曰內傳法印以契
0164a02: 證心外付袈裟以定宗旨解云逐一指點一遍後代澆薄
0164a03: 疑慮競生云吾西天之人言汝此方之子憑何
0164a04: 得法以何證之解云祖佛苦心可悲可痛汝今受此衣法卻
0164a05: 後難生但出此衣解云此豈不是五家宗旨之法信麼併吾法偈
0164a06: 解云此非七佛歷祖等偈麼用以表明其化無礙至吾滅後
0164a07: 二百年衣止不傳法周沙界明道者多行道者
0164a08: 少說理者多通理者少潛符密證千萬有餘汝
0164a09: 當闡揚勿輕未悟一念回機便同本得聽吾偈
0164a10: 曰吾本來茲土傳法救迷情一花開五葉結果
0164a11: 自然成。
0164a12: 三十五偈四卷經衣缽家貲原不少又道西來一字
0164a13: 無六番毒藥救不了。
0164a14: 五祖弘忍大師從信大師得法知付授時至令
0164a15: 眾說偈神秀書偈于壁曰身似菩提樹心如明
0164a16: 鏡臺時時勤拂拭莫使惹塵埃祖曰未見本性
0164a17: 覓無上菩提了不可得慧能亦說偈倩書曰菩
0164a18: 提本無樹明鏡亦非臺本來無一物何處惹塵
0164a19: 埃祖曰亦未見性祖至能踏碓處問曰米熟也
0164a20: 未能曰米熟也猶欠篩在祖以杖擊碓三下而
0164a21: 去能三鼓入室祖以袈裟遮圍能即大悟一切
0164a22: 萬法不離自性曰何期自性本自清淨何期自
0164a23: 性本不生滅何期自性本自具足何期自性本
0164a24: 無動搖何期自性能生萬法。
0164a25: 新月澄溪上下圓冷雲抹盡落遙天城樓黑黑三聲
0164a26: 鼓萬象森羅枕子邊。
0164a27: 六祖慧能大師避難經十五載忽念說法時至
0164a28: 遂出至廣州法性寺值印宗法師講涅槃經寓
0164a29: 止廊廡間暮夜風颺剎旛聞二僧對論一曰旛
0164a30: 動一曰風動往復不已祖曰不是風動不是旛
0164b01: 動仁者心動一眾竦然。
0164b02: 風旛非動心何物剎頂衝天鐵鶻飛六祖自家都靠
0164b03: 倒倩誰拈出最初機。
0164b04: 南嶽懷讓禪師禮祖祖曰何處來曰嵩山祖曰
0164b05: 什麼物恁麼來曰說似一物即不中祖曰還可
0164b06: 修證否曰修證即不無污染即不得祖曰只此
0164b07: 不污染諸佛之所護念汝既如是吾亦如是西
0164b08: 天般若多羅讖汝足下出一馬駒踏殺天下人
0164b09: 應在汝心不須速說。
0164b10: 衝鋒一騎突重關好手當鞍不敢攀四足風馳滿天
0164b11: 下幾多神駿玉蹄翻。
0164b12: 馬祖道一禪師南嶽嗣一夕西堂百丈南泉隨
0164b13: 侍翫月次師問正恁麼時如何堂曰正好供養
0164b14: 丈曰正好修行泉拂袖便行師曰經入藏禪歸
0164b15: 海惟有普願獨超物外。
0164b16: 呈橈舞棹踏翻舟在海何人脫巨流水底有龍窺得
0164b17: 破好興雲雨沃神州。
0164b18: 百丈懷海禪師馬祖嗣再參侍立次祖目視繩
0164b19: 床角拂子師曰即此用離此用祖曰汝向後開
0164b20: 兩片皮將何為人師取拂子豎起祖曰即此用
0164b21: 離此用師掛拂子於舊處祖震威一喝師直得
0164b22: 三日耳聾。
0164b23: 獅子憐兒按繡毬惹教絲線費牽抽藏頭未露翻身
0164b24: 術一一從他不識羞。
0164b25: 僧問抱璞投師請師一鑑師曰昨夜虎咬大蟲
0164b26: 曰不謬真詮為什麼不垂方便師曰掩耳偷鈴
0164b27: 漢曰不遇中郎鑑還同野舍薪師便打僧曰蒼
0164b28: 天蒼天師曰得與麼多口曰罕遇知音拂袖便
0164b29: 行師曰百丈今日輸卻一半。
0164b30: 石邊流水放教過吞聲曲曲渦寄語不須頻叫
0164c01: 屈到頭千尺海生波。
0164c02: 黃檗希運禪師百丈嗣問丈曰從上宗乘如何
0164c03: 指示丈良久師曰不可教後人斷絕去也丈曰
0164c04: 將謂汝是箇人便歸方丈師隨後入曰某甲特
0164c05: 來丈曰若爾則他後不得孤負吾丈一日舉再
0164c06: 參馬祖被喝話師遂領旨丈一日問師什處來
0164c07: 曰大雄山下采菌子來丈曰還見大蟲麼師便
0164c08: 作虎聲丈拈斧作斫勢師即打丈一摑丈吟吟
0164c09: 而笑便歸上堂曰大雄山下有一大蟲汝等諸
0164c10: 人也須好看百丈老漢今日親遭一口。
0164c11: 舉罷全身把舌伸大機之用點來親分明學得陷虎
0164c12: 法一摑雄峰是箇人。
0164c13: 臨濟義玄禪師黃檗嗣在黃檗會中行業純一
0164c14: 時睦州為第一座乃問上座在此多少時師曰
0164c15: 三年州曰曾參問否師曰不曾參問不知問箇
0164c16: 什麼州曰何不問堂頭和尚如何是佛法的的
0164c17: 大意師便去問聲未絕檗便打師下來州曰問
0164c18: 話作麼生師曰某甲問聲未絕和尚便打某甲
0164c19: 不會州曰但去更問師又問檗又打如是三度
0164c20: 問三度被打師白州曰早承激勸問法累蒙和
0164c21: 尚賜棒自恨障緣不領深旨今且辭去州曰汝
0164c22: 若去須辭和尚了去師禮拜退州先到黃檗處
0164c23: 曰問話上座雖是後生卻甚奇特若來辭方便
0164c24: 接伊已後為一株大樹覆蔭天下人去在師來
0164c25: 日辭黃檗檗曰不須他去只往高安灘頭參大
0164c26: 愚必為汝說師到大愚愚曰什處來師曰黃檗
0164c27: 來愚曰黃檗有何言句師曰某甲三度問佛法
0164c28: 的的大意三度被打不知某甲有過無過愚曰
0164c29: 黃檗與麼老婆心切為汝得徹困更來者裏問
0164c30: 有過無過師于言下大悟乃曰元來黃檗佛法
0165a01: 無多子愚搊住曰者尿床鬼子適來道有過無
0165a02: 過如今卻道黃檗佛法無多子你見箇什麼道
0165a03: 理速道速道師于大愚肋下築三拳愚拓開曰
0165a04: 汝師黃檗非干我事師辭大愚卻回黃檗檗見
0165a05: 便問者漢來來去去有什了期師曰只為老婆
0165a06: 心切便人事了侍立檗問甚處去來師曰昨蒙
0165a07: 和尚慈旨令參大愚去來檗曰大愚有何言句
0165a08: 師舉前話檗曰大愚老漢饒舌待來痛與一頓
0165a09: 師曰說甚待來即今便打隨後便掌檗曰者風
0165a10: 顛漢來者裏捋虎鬚師便喝檗喚侍者曰引者
0165a11: 風顛漢參堂去。
0165a12: 層疊樓高一步登末梢撩著迅騫騰角尖迸出玄中
0165a13: 要萬古真師貴所承。
0165a14: 師栽松次檗曰深山裏栽許多松作什麼師曰
0165a15: 一與山門作境致二與後人作標榜道了將钁
0165a16: 頭地三下檗曰雖然如是子已喫吾三十棒
0165a17: 了也師地三下噓一噓檗曰吾宗到汝大興
0165a18: 于世。
0165a19: 曳起三江盡底傾弄潮人慣釣舟橫縱然三十還三
0165a20: 下添箇噓噓歎大興。
0165a21: 師半夏上黃檗山見檗看經師曰我將謂是箇
0165a22: 人元來是黑豆老和尚住數日乃辭檗曰汝
0165a23: 破夏來何不終夏去師曰某甲暫來禮拜和尚
0165a24: 檗便打趁令去師行數里疑此事卻回終夏後
0165a25: 又辭檗檗曰什處去師曰不是河南便歸河北
0165a26: 檗便打師約住與一掌檗大笑乃喚侍者將百
0165a27: 丈先師禪板几案來師曰侍者將火來檗曰不
0165a28: 然子但將去已後坐斷天下人舌頭去在。
0165a29: 打趁橫流一掌行先師禪板最分明當時若與親相
0165a30: 見不致如今歎不平。
0165b01: 師後住鎮州臨濟學侶雲集一日謂普化克符
0165b02: 二上座曰我欲于此建立黃檗宗旨汝且成褫
0165b03: 我二人珍重下去三日後普化上來問和尚三
0165b04: 日前說什麼師便打三日後克符上來問和尚
0165b05: 前日打普化作什麼師亦打。
0165b06: 三日前三日後普化克符俱漏逗如今臨濟到三峰
0165b07: 與他一鏃三關透。
0165b08: 至晚小參曰有時奪人不奪境有時奪境不奪
0165b09: 人有時人境俱奪有時人境俱不奪克符問如
0165b10: 何是奪人不奪境師曰煦日發生鋪地錦嬰兒
0165b11: 垂髮白如絲符曰如何是奪境不奪人師曰王
0165b12: 令已行天下遍將軍塞外絕煙塵符曰如何是
0165b13: 人境俱奪師曰并汾絕信獨處一方符曰如何
0165b14: 是人境俱不奪師曰王登寶殿野老謳歌。
0165b15: 未發雷聲電已過幾人先此絕淆訛睡中一夜春風
0165b16: 急坐久落花簾外多。
0165b17: 僧問如何是真佛真法真道師曰佛者心清淨
0165b18: 是法者心光明是道者處處無礙淨光是三即
0165b19: 一皆是空名而無實有如真正作道人念念心
0165b20: 不間斷自達磨大師從西土來祇是覓箇不受
0165b21: 人惑底人後遇二祖一言便了始知從前虛用
0165b22: 工夫山僧今日見處與祖佛不別若第一句中
0165b23: 薦得堪與佛祖為師若第二句中薦得堪與人
0165b24: 天為師若第三句中薦得自救不了僧便問如
0165b25: 何是第一句師曰三要印開朱點窄未容擬議
0165b26: 主賓分曰如何是第二句師曰妙解豈容無著
0165b27: 問漚和爭負截流機曰如何是第三句師曰但
0165b28: 看棚頭弄傀儡抽牽全藉裏頭人乃曰大凡舉
0165b29: 唱宗乘一句中須具三玄門一玄門須具三要
0165b30: 有權有實有照有用汝等諸人作麼生會。
0165c01: 言意浮沉結髑髏髮尖迸出海門秋從權到實照功
0165c02: 盡處處吹毛用不留。
0165c03: 師曰有時一喝如金剛王寶劍有時一喝如踞
0165c04: 地獅子有時一喝如探竿影草有時一喝不作
0165c05: 一喝用汝作麼生會僧擬議師便喝。
0165c06: 一喝金剛王星斗避寒芒千江不敢下逆浪上瞿塘
0165c07: 踞地獅子吼萬山絕狐狗寄語百年妖何處輕開口
0165c08: 探竿與影草誰解聲前了掣電過長空落處斯分曉
0165c09: 喝不作喝用霹靂下空洞犯著三日聾至今尚傳誦。
0165c10: 示眾參學之人大須仔細如賓主相見便有言
0165c11: 論往來或應物現形或全體作用或把機權喜
0165c12: 怒或現半身或乘獅子或乘象王如有真正學
0165c13: 人便喝先拈出一箇膠盆子善知識不辨是境
0165c14: 便上他境上作模作樣便被學人又喝前人不
0165c15: 肯放下此是膏肓之病不堪醫治喚作賓看主
0165c16: 或是善知識不拈出物祇隨學人用處即奪學
0165c17: 人被奪抵死不肯放下此是主看賓或有學人
0165c18: 應一箇清淨境出善知識前知識辨得是境把
0165c19: 得拋向坑裏學人言大好善知識知識即云咄
0165c20: 哉不識好惡學人便禮拜此喚作主看主或有
0165c21: 學人披枷帶鎖出善知識前知識更與加一重
0165c22: 枷鎖學人歡喜彼此不辨喚作賓看賓大德山
0165c23: 僧所舉皆是辯魔揀異知其邪正上堂次兩堂
0165c24: 首座相見同時下喝僧問師還有賓主也無師
0165c25: 曰賓主歷然師召眾曰要會臨濟賓主句問取
0165c26: 堂中二首座上堂僧出作禮師便喝僧曰老和
0165c27: 尚莫探頭好師曰你道落在什麼處僧便喝又
0165c28: 僧問如何是佛法大意師便喝僧作禮師曰你
0165c29: 道好喝也無僧曰草賊大敗師曰過在什麼處
0165c30: 僧曰再犯不容師曰大眾要會臨濟賓主句問
0166a01: 取堂中二禪客師會下有同學二人相問一云
0166a02: 離卻中下二機請兄道一句子一云擬問則失
0166a03: 一云與麼則禮拜老兄去也一云者賊師聞乃
0166a04: 陞堂云要會臨濟賓主句問取堂中二禪客便
0166a05: 下座。
0166a06: 兩堂一喝互交加驀直相逢且放他到底分明向君
0166a07: 道竊桃三度見開花。
0166a08: 示眾我有時先照後用有時先用後照有時照
0166a09: 用同時有時照用不同時先照後用有人在先
0166a10: 用後照有法在照用同時驅耕夫之牛奪飢人
0166a11: 之食敲骨取髓痛下鍼錐照用不同時有問有
0166a12: 答立賓立主合水和泥應機接物若是過量人
0166a13: 向未舉已巳前撩起便行猶較些子。
0166a14: 截路張燈禁夜行將軍號令太嚴明機前掉臂過關
0166a15: 去雲外飛鴻叫一聲。
0166a16: 上堂赤肉團上有一無位真人常從汝等面門
0166a17: 出入未證據者看看時有僧出問如何是無位
0166a18: 真人師下禪床把住云道道其僧擬議師托開
0166a19: 云無位真人是什麼乾矢橛便歸方丈。
0166a20: 團劈難撈水月華當陽把住又歸家碧潭千尺夜空
0166a21: 冷落葉滿天誰撒沙。
0166a22: 興化存獎禪師臨濟嗣初在臨濟為侍者後在
0166a23: 三聖會裏為首座常曰我向南方行腳一遭拄
0166a24: 杖頭不曾撥著一箇會佛法底人三聖聞得問
0166a25: 曰你具箇什麼眼便恁麼道師便喝聖曰須是
0166a26: 你始得後大覺聞舉遂曰作麼生得風吹到大
0166a27: 覺門裏來師後到大覺為院主一日覺喚院主
0166a28: 我聞你道向南方行腳一遭拄杖頭不曾撥著
0166a29: 一箇會佛法底人你憑箇什麼道理與麼道師
0166a30: 便喝覺便打師又喝覺又打師來日從法堂過
0166b01: 覺召院主我直下疑你昨日者兩喝師又喝覺
0166b02: 又打師又喝覺亦打師曰某甲于三聖師兄處
0166b03: 學得箇賓主句總被師兄折倒了也願與某甲
0166b04: 箇安樂法門覺曰者瞎漢來者裏納敗缺脫下
0166b05: 衲衣痛打一頓師于言下薦得臨濟先師于黃
0166b06: 檗處喫棒底道理師後開堂日拈香曰此一炷
0166b07: 香本為三聖師兄三聖于我太孤本為大覺師
0166b08: 兄大覺于我太賒不如供養臨濟先師。
0166b09: 得一低頭毒已深和根截去更錐鍼棒從脫下回三
0166b10: 頓開合雙眸出頂心。
0166b11: 南院慧顒禪師興化嗣問僧近離什處曰襄州
0166b12: 師曰來作什麼曰特來禮拜和尚師曰恰遇寶
0166b13: 應老不在僧便喝師曰向汝道不在又喝作什
0166b14: 麼僧又喝師便打僧禮拜師曰者棒本是汝打
0166b15: 我我且打汝要此話大行瞎漢參堂去　問僧
0166b16: 近離什處曰襄州師曰是什麼物恁麼來曰和
0166b17: 尚試道看師曰適來禮拜底曰錯師曰禮拜底
0166b18: 錯箇什麼曰再犯不容師曰三十年弄馬騎今
0166b19: 日被驢撲瞎漢參堂去。
0166b20: 兩度拋綸問淺深鉤頭密意有浮沉自從三十年前
0166b21: 定潛躍由他好縱擒。
0166b22: 汝州風穴延沼禪師南院嗣上堂祖師心印狀
0166b23: 似鐵牛之機去即印住住即印破祇如不去不
0166b24: 住印即是不印即是還有人道得麼時有盧陂
0166b25: 長老出問學人有鐵牛之機請師不搭印師曰
0166b26: 慣釣鯨鯢澄巨浸卻憐蛙步泥沙陂注思師
0166b27: 喝曰長老何不進語陂擬議師便打一拂子曰
0166b28: 還記得話頭麼陂擬開口師又打一拂子時有
0166b29: 牧主曰信知佛法與王法一般師曰見什麼道
0166b30: 理主曰當斷不斷反招其亂師便下座。
0166c01: 犄角雲排覿面攻知機卻陣倒鋒衝暫時左次影旗
0166c02: 換會得翻令失變通車急急砲重重別山窺著早收
0166c03: 功。
0166c04: 白雲守端禪師楊岐嗣僧問智不到處切忌道
0166c05: 著道著時如何師曰風吹日炙曰恁麼則無處
0166c06: 容身去也師曰碓搗磨磨曰官不容鍼私通車
0166c07: 馬師曰可貴可賤僧彈指一下師曰恰是僧吐
0166c08: 舌師曰家貧猶自可路貧愁殺人僧呵呵大笑
0166c09: 師曰放過一著。
0166c10: 萬仞崖前拋杖子何妨到底自甘休車馬私通堪貴
0166c11: 賤呵呵放過有來繇。
0166c12: 昭覺克勤佛果禪師五祖嗣至真覺勝玉泉皓
0166c13: 金鑾信大溈哲黃龍心東林度僉指為法器而
0166c14: 晦堂稱他日臨濟一派屬子矣最後見五祖盡
0166c15: 其機用祖皆不諾乃謂祖強移換人出不遜語
0166c16: 忿然而去祖曰待你著一頓熱病打時方思量
0166c17: 我在師到金山染傷寒困極以平日見處試之
0166c18: 無得力者追繹五祖之言乃自誓曰我病稍間
0166c19: 即歸五祖病痊尋歸祖一見而喜令即參堂便
0166c20: 入侍者寮方半月會部使者解印還蜀詣祖問
0166c21: 道祖曰提刑少年曾讀小豔詩否有兩句頗相
0166c22: 近頻呼小玉元無事祇要檀郎認得聲提刑應
0166c23: 諾諾祖曰且仔細師適歸侍立次問曰聞和尚
0166c24: 舉小豔詩提刑會否祖曰他祇認得聲師曰祇
0166c25: 要檀郎認得聲他既認得聲為什麼卻不是祖
0166c26: 曰如何是祖師西來意庭前柏樹子師忽有
0166c27: 省遽出見雞飛上闌干鼓翅而鳴復自謂曰此
0166c28: 豈不是聲遂袖香入室通所得呈偈曰金鴨香
0166c29: 銷錦繡幃笙歌叢裏醉扶歸少年一段風流事
0166c30: 祇許佳人獨自知祖曰佛祖大事非小根劣品
0167a01: 所能造詣吾助汝喜祖遍謂山中耆舊曰我侍
0167a02: 者參得禪也由此所至推為上首。
0167a03: 翠眉銀海窺簾影玉尺金釵隔壁音坐對落花明月
0167a04: 上幾人知此斷腸心。
0167a05: 
0167a06: 
0167a07: 
0167a08: 
0167a09: 
0167a10: 三峰藏和尚語錄卷第八
