0638a01: 石門文字禪卷第十四
0638a02: 宋江西筠溪石門寺沙門釋德洪覺範著
0638a03: 門人覺慈編錄毘陵天甯法雲堂校
0638a04: 五言絕句
0638a05: 余在制勘院晝臥念故山經行處用空山無人
0638a06: 水流花開為韻寄山中道友八首
0638a07: 山帔蒙霜頂跏趺巖石中夜寒虎痾痒林靜月升空
0638a08: 掃徑偶停帚幽懷凝佇間暮樵迷向背餘響答空山
0638a09: 數峰橫杳靄空翠疑有無落日誰同看啼猿我欲呼
0638a10: 新晴收雨腳宿霧隔花身睡美不知曉啼禽解喚人
0638a11: 舍南一曲溪春漲半篙水去作落崖聲雪花濺山翠
0638a12: 墮薪行且拾愛此山景幽偶坐欹斜石忽逢清淺流
0638a13: 明白庵前路辛夷樹已巳花竊香知犯律匹練墨翻鴉
0638a14: 棐几自香滑寶樹時一開道根九連絡清境更壅培
0638a15: 病中寄山中故舊八首
0638a16: 室空無侍者唯置一匡床萬事俱衰落但餘常寂光
0638a17: 身心俱寂滅想念亦紛紜此是維摩老無生不二門
0638a18: 我心若有生夢境堪把玩目前今洞然底處藏憂患
0638a19: 雲門達法空玄沙見根蔕兩翁脫生死一味多爽氣
0638a20: 心光本無礙慳貪空蓋纏一切但仍舊自然常現前
0638a21: 靈源坐癡兀萬事付天真何事禪和子相逢礙塞人
0638a22: 臨濟十世孫泐潭克家嗣一唱主中賓不容留意地
0638a23: 本色出家兒機輪盤珠走須學老華亭用處無滲漏
0638a24: 明白庵六首
0638a25: 如來功德力內外悉清淨凈念起忽隨之自然心無病
0638a26: 形與佛祖等道致人天護戒淨凈福人天心空同佛祖
0638a27: 石火機鋒上那容著意根透情名出世離念是知恩
0638a28: 瑞鹿吾所慕勇決敢不勉夜來歸夢清疑在啼猿巘
0638a29: 老去一庵深聊將自淨心要當酬佛祖終不負叢林
0638a30: 歸路山花發欣然折一枝動容揚古路不墮悄然機
0638b01: 粹中自郴江瑩中與南歸時余在龍山容泯齋
0638b02: 為誦唐詩入郭隨緣住思山破夏歸之句為
0638b03: 韻十首
0638b04: 哀蟬滿風聽草樹初茂密空齋有奇事屋角寒籐入
0638b05: 客來理清言客去依蒲褐道鄉知不遙彷彿見城郭
0638b06: 希夷登嶽頂典子相追隨天風落笑語想見對談時
0638b07: 子從兩人傑此遊真勝緣他年傳故事一葉共湘川
0638b08: 遙知歌座中隨意吐十住海門妙蓮華應逐談詞吐
0638b09: 我庵無量相泯跡變清思覺範如新故空華今盛衰
0638b10: 松下朅來見依然冰雪顏未須驚世故且復臥看山
0638b11: 高誼今照人劇談舊驚座別來如許久一見千愁破
0638b12: 無生師子窟僧寶光照夜我如龜六藏一庵聊作夏
0638b13: 千峰夕陽外空翠搖煙霏終古無求處相看一笑歸
0638b14: 和昭默堂五首
0638b15: 相見自完全分明透語言衲僧猶聽瑩入戶不知門
0638b16: 道骨清如玉閑拳瘦策時鈍根并鶻眼到此自分岐
0638b17: 此堂常說法亦是主中賓無地容啗啄緣渠徹骨貧
0638b18: 睡餘供漱盥齒頰帶茶甘兄弟知家法從教鶖子慚
0638b19: 倦依蒲褐坐脫體露全機曲篆風窗細煙橫一縷微
0638b20: 又次韻五首
0638b21: 擬心成剩法況復更隨言試憑堂中几閑看窈窕門
0638b22: 智識不到處言詮路絕時欲藏還露骨協帶更多岐
0638b23: 瘦容無住著舉手評來賓不是無言說雖窮不諱貧
0638b24: 夢裏尋音響教休定不甘忽知眉蓋眼開著替人慚
0638b25: 言語皆為病全提卻物機更無遮掩處兀坐笑微微
0638b26: 李成德畫理髮搔背刺噴耳為四暢圖乞詩
0638b27: 作此四首
0638b28: 經月得樓颼頭懶垢不沬樹間一梳理道與精神會
0638b29: 痒處搔不及賴有童子手精微不可傳齬齒一轉首
0638b30: 呿口眼尾垂欲噴將未發竟以紙用事快等船出閘
0638c01: 耳痒欲拈去猛省須用注目深探之疏快滿髮髮
0638c02: 余所居竹寺門外有谿流石橋汪履道過余必
0638c03: 終日既去送至橋西履道誦笑別廬山遠何
0638c04: 煩過虎谿之句作十詩以見寄因和之
0638c05: 披雲奇峰稍稍墮危峭百年能幾何萬事付一笑
0638c06: 方經脫手春又復送餘熱懸知到故山定與秋風別
0638c07: 故山久不歸田園廢耕鉏但餘玉澗碧依舊繞吾廬
0638c08: 吾廬亦何有草屋八九間床頭挂濕水枕上見他山
0638c09: 夫子固真亮剛勁如何遠玉骨定含秋出語便清婉
0638c10: 西齋君去後別緒亂於莎乃知長笑語始奈客愁何
0638c11: 我詩水清淺隻鵠浴不煩君才正豪邁霜足擁華軒
0638c12: 門前短石橋日日送君過歸來院落間還作北窗臥
0638c13: 一從禿毛髮萬事成乖阻貪食等饑鷹酣眠如飽虎
0638c14: 與君游戲處箇中無悟迷冰華來脈正不獨是曹谿
0638c15: 履道書齋植竹甚茂用韻寄之十首
0638c16: 君家清臞生風姿極孤峭我欲為傳真世豈無笑笑
0638c17: 笑笑解衣處酒後耳先熱筆端走精神葉葉無差別
0638c18: 汪郎工筆耕萬卷供犁鉏我方買牛具賃屋鄰子廬
0638c19: 胸中有奇趣詩成談笑間往來無一事城郭似居山
0638c20: 曉庭蒲葉翻天涯歸夢遠尚記泊舟時隔水桑婉婉
0638c21: 月華潑空壁露顆壓庭莎哦詩欲仙去無計奈君何
0638c22: 雖住城隍寺而無迎送煩清風如有素時復到南軒
0638c23: 南軒絕低小亦無佳客過相看兩無言徑作對床臥
0638c24: 詩狂欲發言因此難韻阻君看短後兒掉臂搏怒虎
0638c25: 暫借人間路未達忽如迷石門端不遠歸思亂筠谿
0638c26: 履道見和復荅之十首
0638c27: 怪君巋如山詩句最奇峭此篇如縛須為作陸雲笑
0638c28: 君馭秋風來破我殘夏熱方欣對榻眠遽作虎谿別
0638c29: 曾約還康山披蓑共春鉏東林縛我屋西崦置子廬
0638c30: 百年駒過隙世事撚指間誰能脫禿帽從我歸故山
0639a01: 公詩如淵明語直氣益遠此篇猶可人幽趣更清婉
0639a02: 佳人如美玉華裾似春莎百年被束縛奈此青山何
0639a03: 所居遠城市已巳絕送迎煩賴有隔橋子時來過小軒
0639a04: 靜聞鬥牛奔閑數群螘過秋風拂庭槐枕書欲酣臥
0639a05: 與君居相連長恨笑談阻作詩歌追蹤人笑學畫虎
0639a06: 思澀不自勝援筆真欲迷那堪屋漏雨供此不盡谿
0639a07: 登控鯉亭望孤山
0639a08: 大江自吞空中流湧孤山欲取藏袖中歸置几案間
0639a09: 因事
0639a10: 太平無事僧死時是今日逢緣不借中無間功不立
0639a11: 叢秀軒
0639a12: 幽軒如鏡淨峰好嚲雲鬟不用稱叢秀為君名照山
0639a13: 次韻曾侯贈庵僧
0639a14: 野僧自是閑不復知閑味譬如庵中人不見庵外事
0639a15: 次韻履道雨霽見月二首
0639a16: 昨夜中庭樹陰寒葉上稠今宵掃疏影寫出十分秋
0639a17: 雨洗詩魂健梅梢月色新遙知愁絕處對影只三人
0639a18: 次韻資欽提舉二首
0639a19: 雅志在丘壑不甘絲竹圍摩挲林下石忽憶釣魚磯
0639a20: 爽氣諸峰曉閑心古井波小樓新得句清絕似陰何
0639a21: 和珣上人八首
0639a22: 生死鏡中像非面亦非鏡像既無起滅心豈纏垢淨
0639a23: 不了號無明了知名真智如人因地倒而起亦因地
0639a24: 木頭與碌磚拋出無巧妙無寔法於人即是我綱要
0639a25: 句下無活路知渠見處偏君看珠走地不定始知圓
0639a26: 萬法如有功夢事應存體但知一月真寧許墮非是
0639a27: 既了超四句自然絕百非電光石上火不許更追惟
0639a28: 毀譽不入念方知心已巳空魔宮并虎穴還與道場同
0639a29: 問訊跛挈師汝今亦知有棒打不回頭乃爾能掣肘
0639a30: 六言絕句
0639b01: 夏日睡起步至新豐亭觀雲庵墨妙與僧坐松
0639b02: 下作五詩明日阿振試沐華矮牋請錄之因
0639b03: 序焉五月十六日大熱亭上忽雨如翻盆枕
0639b04: 書而寢乃覺日向夕隔墻荷氣俱風而至臥
0639b05: 見窗間遠峰點點可數為之詩曰
0639b06: 疏牖自分山翠矮墻不隔荷香睡美不知雨過覺來
0639b07: 一有微涼
0639b08: 要阿振出門山已巳瞑而煙翠重重一抹萬疊秀
0639b09: 峰缺處日腳橫度紅碧相通餘暉光芒倒射
0639b10: 作虹霓色微風忽興新秧翻浪如卷輕羅坐
0639b11: 新豐亭流目而長吟讀雲庵老人戲墨為詩
0639b12: 壁上龍蛇飛動坐中金玉鎗然起望微雲生處一聲
0639b13: 相應殘蟬
0639b14: 扶杖而東渡五位橋曲折而北松下逢道人賢
0639b15: 公喜為之詩曰
0639b16: 賢也嶔嵌歷落軒然頤頰開張松下偶然相值立談
0639b17: 愛子清狂
0639b18: 乃相與濯足於落澗泉語笑不相聞於是聽其
0639b19: 聲于習觀亭為之詩曰
0639b20: 臥聽石間流水起尋洞口歸雲但願一生如此閑游
0639b21: 更復同君
0639b22: 須臾月出疊石峰側散坐於知隱橋以遲之余
0639b23: 謂二子曰茲遊也與存豁輩何遠所恨倔強
0639b24: 嗟不及耳乃詠而歸鐘已巳絕而廊廡寂無聲
0639b25: 為之詩曰
0639b26: 月在留雲峰上人行落澗聲中歸去殷床鐘歇滿庭
0639b27: 風露濛濛
0639b28: 登控鯉亭望孤山
0639b29: 水面微開笑靨山形故作橫陳彭澤詩中圖畫為君
0639b30: 點出精神
0639c01: 悼山谷五首
0639c02: 蘇黃一時頓有風流千載追還竟作聯翩仙去要將
0639c03: 休歇人間
0639c04: 人間識與不識為君折意消魂獨入無聲三昧同聞
0639c05: 阿字法門
0639c06: 自顧面無四目何止心雄萬夫和得靈源雅曲繡繻
0639c07: 更綰流蘇
0639c08: 鬚鬢滄浪夢幻江湖厭飫平生一旦便成千古壞桐
0639c09: 絃索縱橫
0639c10: 平昔馭風騎氣如今夜雨荒丘欲動西州華屋空餘
0639c11: 南浦漁舟
0639c12: 李端叔自金陵如姑谿寄之五首
0639c13: 東坡坐中醉客讓君翰墨風流為作羊曇折意莫年
0639c14: 淚眼山丘
0639c15: 老去田園可樂秋來禾黍登場相見雞豚社飲諠譁
0639c16: 曖熱谿堂
0639c17: 數疊夕陽秋巘雨餘眼力衰時可是招要歸思故應
0639c18: 醞造新詩
0639c19: 月下一聲風笛尊前萬頃雲濤玉堂他年圖畫臥看
0639c20: 今日漁舠
0639c21: 舉世誇君筆語霧豹渠知一斑莫問人間非是且看
0639c22: 醉裏江山
0639c23: 戲呈師川駒父之阿牛三首
0639c24: 今代南州孺子要是萬人之英安得際天汗漫著此
0639c25: 海上長鯨
0639c26: 風鑒晴雲霽月衣冠紫陌黃塵勿笑鐸駝長臥起來
0639c27: 便自過人
0639c28: 阿牛骨相似舅文章定能世家差勝宗武不襪猶作
0639c29: 添丁畫鴉
0639c30: 陳瑩中居合浦余在湘山三首寄之
0640a01: 心在青牛城下身行白鶴泉西何日相逢一笑看君
0640a02: 飽食蛤蜊
0640a03: 海門何啻千里行人替我生愁遠爾妄生分別閻浮
0640a04: 等是一漚
0640a05: 聞道希夷處士今居訶梨仙村要看筆端三昧重談
0640a06: 醫國法門
0640a07: 寄巽中三首
0640a08: 屋角早梅開遍墻陰殘雪消遲簾卷一場春夢窗含
0640a09: 滿眼新詩
0640a10: 文章風行水上歲月舟藏壑中自怪頂明玉缽人疑
0640a11: 筆夢春紅
0640a12: 舅相決予十載塵埃羨羡子清閑孤坐定非禪病剃頭
0640a13: 猶有詩斑
0640a14: 送實上人還東林時余亦買舟東下四首
0640a15: 世事但堪眼見此生何殊夢游未倩青山掩骨且牽
0640a16: 黃衲蒙頭
0640a17: 有客惠然過我疏眉秀骨巖巖且復柔槎凍耳聽君
0640a18: 放意高談
0640a19: 說盡廬山勝處寂然相對無言東崦峰頭月出依約
0640a20: 如聞白猿
0640a21: 我已巳作成行計喜君亦有歸期何日虎谿松下卻說
0640a22: 江海別時
0640a23: 余游鍾山宿石佛峰下因上人自歸宗來贈之
0640a24: 六首
0640a25: 曾其故山寒食忽驚廬嶽重陽想見洞庭橘柚纍垂
0640a26: 又出青黃
0640a27: 世議嗟嗟迫隘白頭相視如新只有淵明似我逢人
0640a28: 故面成親
0640a29: 君住青鸞谿上我留石佛峰前捉手粲然一笑秋容
0640a30: 那更撐天
0640b01: 卻度來時危徑斷崖落照孤煙分手更無可奈相看
0640b02: 只有凄然
0640b03: 已巳是浮雲身世更餘一缽生涯是處青山可老何妨
0640b04: 乘興為家
0640b05: 西風夜吹客夢霜清更入鍾山且作跳魚縱壑會看
0640b06: 倦鳥知還
0640b07: 和人春日三首
0640b08: 冰缺涓涓嫩水柳渦剪剪柔風滓色盡情澄曉游絲
0640b09: 放意垂空
0640b10: 暖壓催花小雨晴宜到面和風鶯舌管絃合調蘭芽
0640b11: 雪玉分叢
0640b12: 攬衣欲起還眠杜宇一聲春曉家童走報新事山茶
0640b13: 昨夜開了
0640b14: 山居四首
0640b15: 深谷清泉白石空齋棐几明窗飯罷一甌春露夢成
0640b16: 風雨翻江
0640b17: 鍊盡人間機巧卻能隨處安閑雲深舊迷歸路木落
0640b18: 今見他山
0640b19: 讀書不求甚解偶爾會意欣然點筆疾書窗紙倚蒲
0640b20: 卻看罏煙
0640b21: 負日自然捫蝨看山不覺成詩快暖啼禽歸去受風
0640b22: 林影參差
0640b23: 夏日三首
0640b24: 鳥啼不妨意寂日長但覺身閑掃地要延遺照掩扉
0640b25: 推出青山
0640b26: 軒借誰家脩竹簟留滿眼清秋手倦拋書枕臥一聲
0640b27: 殿角風甌
0640b28: 掩卷高眠客去望雲乞食僧歸秋近柳陰低瘦年高
0640b29: 瘴髮能稀
0640b30: 和人夜坐三首
0640c01: 句好真堪供佛泉幽欣更同僧閑塵自橫涼簟飛蚊
0640c02: 故遶篝燈
0640c03: 行道疾於轉馬坐禪危若蹲鴟瓜皮能作地獄荷香
0640c04: 解破毗尼
0640c05: 忠子定應詩瘦隆禪甘作書癡兩客絕無消息千峰
0640c06: 見我棲遲
0640c07: 即事三首
0640c08: 目誦自應引睡手談聊復忘紛一曲青林門巷數聲
0640c09: 白鳥江村
0640c10: 茶味尚含春意鳩鳴忽覺村深掃地風能施手過門
0640c11: 月解論心
0640c12: 妙語欲澆舌本故人忽到眉尖雲薄茶煙索石浪寒
0640c13: 竹色侵簾
0640c14: 用高僧詩云沙泉帶草堂紙帳卷空床靜是真
0640c15: 消息吟非浴肺腸園林坐清影梅杏嚼紅香
0640c16: 誰住原西寺鐘聲送夕陽作八首
0640c17: 江素塵泥疏遶泉清晝夜澄明氣入茅堂蕭爽潤滋
0640c18: 草木鮮榮
0640c19: 松榻獨安枕簟紙幃長隔埃塵輝映夜窗明月下藏
0640c20: 夢蝶幽人
0640c21: 煩擾自茲深隱寂寞相與沉冥淡泊既諧真性恬頤
0640c22: 復順生經
0640c23: 風月冥搜秀句詩家肺腑同期自古人間俗物此心
0640c24: 雖死奚知
0640c25: 舍後樹林深秀日中陰影繁濃宴坐時來有籟炎威
0640c26: 欲入無從
0640c27: 杏實殘籠金色楊梅爛染臙脂氣味新鮮可口清甘
0640c28: 喉舌多時
0640c29: 源塢似甘西畔精廬於此相鄰迎接喜能忘我住山
0640c30: 知是何人
0641a01: 林外鳴鴉零亂山頭落日微紅樓臺迥然暝色谷幽
0641a02: 已巳答疏鐘
0641a03: 臨清閣二首
0641a04: 泯泯下窺軟碧洄洄忽作驚湍時看稚子對浴少陵
0641a05: 詩眼長寒
0641a06: 邑勢自然藏勝江空表裏含秋夜棹近人明月襄陽
0641a07: 應在漁舟
0641a08: 贈珠侍者二首
0641a09: 我是布毛侍者解藏陷虎鋒機勘破諸方歸去一籐
0641a10: 深鎖煙霏
0641a11: 一等心華自照不煩春色須開安用翻瀾千偈卻輸
0641a12: 枯木寒灰
0641a13: 誠上人試手游方二首
0641a14: 隨處千巖萬壑一缽雲行鳥飛歲月卻還驚浪蒙頭
0641a15: 破衲同歸
0641a16: 跡要風蟬蛻殼道愧泥龜六藏面上唾痕莫拭自然
0641a17: 知見含香
0641a18: 拄杖寄子因二首
0641a19: 百節紫藤風骨得自泐潭石門不受雲居勾絡定知
0641a20: 臨濟兒孫
0641a21: 作伴經游已巳遍住山尚存典刑寄與毗耶作戲當場
0641a22: 攛出驚人
0641a23: 分韻得風字
0641a24: 鷗寒爭浴暮雨舟閑放縱江風一幅花光平遠誰藏
0641a25: 覺範詩中
0641a26: 歸九峰道中
0641a27: 四五疊峰深處歸去開荒南畝是非不得扶犁春曉
0641a28: 一蓑煙雨
0641a29: 贈誠上人四首
0641a30: 熅火扶持清境篝燈點破黃昏凍耳欣聞軟語冷齋
0641b01: 忽變春溫
0641b02: 衝雪來尋覺範思時山說靈源此夕蔣陵二老畫出
0641b03: 韋郎五言
0641b04: 覓句初聞試手吐詞果復驚人夜覺千巖晝永曉看
0641b05: 萬瓦生春
0641b06: 對書只圖遮眼題詩何必須編且看無情說法群山
0641b07: 雪盡蒼然
0641b08: 書阿慈意消室
0641b09: 風過淵明臥處林閒子厚來時睡起一杯春露壁間
0641b10: 數句坡詩
0641b11: 愿監寺自長沙遊清修依元禪師興發復入城
0641b12: 余口占四首贈之
0641b13: 過江問大溈路失腳到小廬山慚愧沒箇虜子滿堂
0641b14: 都是鄉關
0641b15: 自笑乾陪奉漢人誇熱肺腸僧飯了脫剝打睡椎門
0641b16: 擊撼不應
0641b17: 秋來又入重城滿腹憨腮驚人只欠一箇布袋便是
0641b18: 彌勒化身
0641b19: 閑裏雖無白業笑中自有丹沙啜我同遊蓬島箇中
0641b20: 棗大如瓜
0641b21: 答慶上人三首
0641b22: 連日顛風斷渡一番花信催春殘夜華鯨吼粥夢回
0641b23: 窗月窺人
0641b24: 米嶺脊吞西嶽筠谿尾插漳江興發扁舟尋子夜晴
0641b25: 風揭蓬窗
0641b26: 雨後哦君佳句華氣如川方增石出水生微渚雲閒
0641b27: 山露寒層
0641b28: 贈溈山湘書記二首
0641b29: 山學春愁眉黛水如含笑花香睡起憑高凝睇淺紅
0641b30: 數筆殘陽
0641c01: 住山心已巳老大看雲情轉虛閑東華軟紅縱好無因
0641c02: 飛到窗間
0641c03: 偶書
0641c04: 屋破不至露寢食乏不至餐氈此身投老未死萬事
0641c05: 一切隨緣
0641c06: 登洪崖橋與通端三首
0641c07: 行盡幾重添秀雷奔響落晴空散坐煮茶為別雲間
0641c08: 一徑微通
0641c09: 雞聲亂人語秀山色涴我衣裳洗盡人間熱惱還君
0641c10: 坐上清涼
0641c11: 同到洪崖橋上水光射著山寒為君更透妙語乞與
0641c12: 西山老端
0641c13: 湘山偶書
0641c14: 暖壓催花小雨晴宜到面和風鶯舌管絃合調蘭芽
0641c15: 雪玉分叢
0641c16: 和人二首
0641c17: 玉骨解藏歲月飢膚不受塵埃落筆驚鴻掠紙延僧
0641c18: 春露浮杯
0641c19: 寂寥空山獨夜蕭條古木清秋風月誰家搗練江頭
0641c20: 何處釣舟
0641c21: 石門文字禪卷第十四
