0615b01: 寒松操禪師語錄卷第十四
0615b02: 嗣法門人德潤編錄
0615b03: 源流宗旨頌
0615b04: 第一祖菩提達磨大師至金陵武帝問曰如何是聖
0615b05: 諦第一義師曰廓然無聖曰對朕者誰師曰不識帝
0615b06: 不契遂渡江至少林一口命諸門人曰汝等各言所
0615b07: 得最後慧可禮三拜依位而立師曰汝得我髓。
0615b08: 廓然無聖逕庭機覿面拈來示禁幃穩密龍圖磐
0615b09: 石固枉勞獅駕遇人稀風乘一葦傳猶錯雪坐五
0615b10: 峰較更非若使梁王舒毒手那餘皮髓付兒歸。
0615b11: 第二祖慧可大祖大師問初祖諸佛法印可得聞乎
0615b12: 曰諸佛法印非從人得師曰我心未寧乞師與安曰
0615b13: 將心來與汝安師曰覓心了不可得曰與汝安心竟。
0615b14: 何事空階立雪寒至今白受老胡瞞休云心覓得
0615b15: 猶難仔細看月上青山玉一團。
0615b16: 第三祖僧璨鑑智大師問二祖曰弟子身纏風恙請
0615b17: 和尚懺罪曰將罪來與汝懺師良久曰覓罪了不可
0615b18: 得曰與汝懺罪竟宜依佛法僧師曰今見和尚已知
0615b19: 是僧何名佛法曰是心是佛是心是法法佛無二僧
0615b20: 寶亦然師曰今日始知罪性不在內外中閒如其心
0615b21: 然佛法無二祖深器之。
0615b22: 金生麗水玉出崑岡琢之愈美煉之愈光春到寒
0615b23: 巖而冰河發燄空沉罪性而病藥相忘解用不須
0615b24: 霜刃劍活人何必返魂香。
0615b25: 第四祖道信大醫大師參三祖問願和尚慈悲乞與
0615b26: 解脫法門曰誰縛汝師曰無人縛曰何更求解脫乎
0615b27: 師大悟。
0615b28: 本無拘束有誰縛月中丹桂連根斫突出長天飛
0615b29: 一鶚氣凌霄漢志寥廓絕雲霓翻閃爍何更重重
0615b30: 求解脫。
0615c01: 第五祖弘忍大滿大師兒時造四祖祖曰汝何姓師
0615c02: 曰姓即有非常姓曰是何姓師曰是佛性曰汝無姓
0615c03: 耶師曰性空故無祖識是法器。
0615c04: 金毛出窟誠非偶三歲便能解哮吼虎穴龍宮呈
0615c05: 玅手會也不虛空背上翻筋斗。
0615c06: 第六祖慧能大鑑大師參五祖問汝自何來師曰嶺
0615c07: 南曰欲須何事師曰唯求作佛曰嶺南人無佛性若
0615c08: 為得佛師曰人即有南北佛性豈然祖異之乃曰著
0615c09: 槽廠去師遂服勞於杵臼閒因祖索偈欲付衣法師
0615c10: 和偈曰菩提本無樹明鏡亦非臺本來無一物何處
0615c11: 惹塵埃祖呼入室密示心宗衣缽令渡江。
0615c12: 賣盡幾多風月樵殘一帶煙巒天曉花生碓觜夏
0615c13: 深鏡照霜顏驀地謾云無物長江依舊波瀾直饒
0615c14: 夜半潛身去衣缽何曾負得還。
0615c15: 第七世青原行思禪師參六祖問當何所務不落階
0615c16: 級曰汝曾作甚麼來師曰聖諦亦不為曰落何階級
0615c17: 師曰聖諦尚不為何階級之有祖深器之即令首眾。
0615c18: 慵居九五下重圍廓落無依絕是非寶鏡不隨春
0615c19: 色轉澂潭豈逐月輪飛閒嗤巢許同臨水猶恥夷
0615c20: 齊共採薇高舉步渾忘歸揚眉不墮悄然機。
0615c21: 第八世南嶽石頭希遷禪師參青原原問曰子何方
0615c22: 來師曰曹谿曰將得甚麼來師曰未到曹谿亦不失
0615c23: 曰若恁麼用去曹谿作甚麼師曰若不到曹谿爭知
0615c24: 不失師又曰曹谿大師還識和尚否曰汝今識我否
0615c25: 師曰識又爭能識得曰眾角雖多一麟足矣。
0615c26: 滴水興雲浪禹門獨轉身愁消三月雨夢破劫前
0615c27: 春一聲霹靂青山外占斷風光作主人。
0615c28: 第九世藥山惟儼禪師參石頭問直指人心見性成
0615c29: 佛實未明了曰恁麼也不得不恁麼也不得恁麼不
0615c30: 恁麼總不得子作麼生師罔措復至馬祖仍伸前問
0616a01: 於揚眉瞬目處契悟便禮拜曰你見箇甚麼道理便
0616a02: 禮拜師曰某甲在石頭處如蚊子上鐵牛曰汝既如
0616a03: 是善自護持後返石頭頭曰言語動用沒交涉師曰
0616a04: 非言語動用亦沒交涉曰我者裏鍼劄不入師曰我
0616a05: 者裏石上栽花頭然之。
0616a06: 石頭滑難停重復撞入馬廄簷前雨驟來眉毛根
0616a07: 根溼透鞭起鐵牛耕曉煙清光盈兩袖看他萬卉
0616a08: 敷榮十洲贏得那春風富。
0616a09: 第十世雲巖曇晟禪師參藥山山問甚處來師曰百
0616a10: 丈曰百丈有何言句師舉百味具足話曰鹹則鹹味
0616a11: 淡則淡味不鹹不淡是常味作麼生是百味具足師
0616a12: 無對又問更說甚麼法師曰有時道三句外省去六
0616a13: 句內會取曰三千里外且喜沒交涉又問更說甚麼
0616a14: 法師云有時上堂大眾立定以拄杖一時趁散復召
0616a15: 曰大眾眾回首丈曰是甚麼曰何不早恁麼道今日
0616a16: 因子得見海兄師於言下頓省。
0616a17: 桓依琴三弄摧花鼓一通六律韻來巧五音調不
0616a18: 同雲漠漠水溶溶暗藏春色碧虛中莫道簾前風
0616a19: 景別一枝開遍萬芳叢。
0616a20: 第十一世洞山良价禪師參雲巖問無情說法有省
0616a21: 乃曰也大奇也大奇無情說法不思議若將耳聽終
0616a22: 難會眼裏聞聲始得知後因過水睹影大悟有切忌
0616a23: 從他覓迢迢與我疏之偈。
0616a24: 風淡兮月白雨霏兮花殘青山歷盡程千里滄海
0616a25: 踏翻月一團錯落清光雲片片高低珠幔玉珊珊
0616a26: 苔生禁殿尊嚴甚寂寞無人夜未闌。
0616a27: 第十二世雲居道膺禪師參洞山山問甚處來師曰
0616a28: 翠微曰翠微有何言句師曰微供羅漢某問供養羅
0616a29: 漢還來否曰每日你箇甚麼曰實有此語否師曰
0616a30: 有曰不虛參見作家來山又曰吾聞思大和尚生倭
0616b01: 國作王是否師曰若是思大和尚佛亦不作山然之。
0616b02: 獨把雲和對月操來音韻鏗鏘就中那復辯宮商
0616b03: 古調逢人絕況說甚慵為諸佛早曾占斷群芳金
0616b04: 風處處暗飄香露冷芙蓉江上。
0616b05: 第十三世鳳棲同安丕禪師僧問如何是和尚家風
0616b06: 師云金雞抱子歸霄漢玉兔懷胎入紫微忽遇客來
0616b07: 將何祗待師曰金果朝來猿摘去玉花晚後鳳銜歸。
0616b08: 黃閣簾垂氣象殊紫羅帳合家風足析栴檀片片
0616b09: 皆香碎珪璋塵塵是玉暗穿玉線錦重重密度金
0616b10: 鍼花簇簇繡出鴛鴦到處飛金雞啄破琉璃窟。
0616b11: 第十四世鳳棲同安志禪師參先同安將示寂上堂
0616b12: 曰多子塔前宗子秀五老峰前事若何如是三舉眾
0616b13: 無對師曰夜明簾外排班立萬里歌謠道太平安曰
0616b14: 須是者驢漢始得。
0616b15: 把住要津不計功臨行彊欲與人通雲寂寞月簾
0616b16: 櫳奪得靈光占上風獨步青霄外高歌碧漢中真
0616b17: 奇特甚從容天香直透廣寒宮鳳棲峰頂光何別
0616b18: 廓落圓明照太空。
0616b19: 第十五世梁山緣觀禪師上堂曰垂絲千尺意在深
0616b20: 潭一句橫空白雲自異孤舟獨棹不犯清波海上橫
0616b21: 行罕逢明鑑僧問師唱誰家曲宗風嗣阿誰師曰龍
0616b22: 生龍子鳳生鳳兒。
0616b23: 楊花裁鶴氅梅蕊補羊裘為雪常登閣因鰲每放
0616b24: 舟夢聯今夜月波冷昔年鉤一曲和雲杳悲風動
0616b25: 客愁。
0616b26: 第十六世太陽警玄禪師參梁山問如何是無相道
0616b27: 場山指觀音像曰者是吳處士畫底師擬進語山急
0616b28: 索曰者是有相底如何是無相底師遂有省便禮拜
0616b29: 曰何不道取一句師曰道即不辭恐上紙筆曰此語
0616b30: 上碑去在師獻偈曰我昔初機學道迷萬水千山覓
0616c01: 見知明今辯古終難會直說無心轉更疑蒙師點出
0616c02: 泰時鏡照見父母未生時如今覺了何所得夜放烏
0616c03: 雞帶雪飛山謂洞上之宗可倚一時聲價籍甚。
0616c04: 觀音指出意無窮有也銷鎔無也銷鎔一言早已
0616c05: 上碑中義不朦朧字不朦朧點開泰鏡透簾櫳照
0616c06: 出晴空照破晴空烏雞帶雪舞春風問是何宗道
0616c07: 是何宗。
0616c08: 第十七世投子義青禪師僧問師唱誰家曲宗風嗣
0616c09: 阿誰師曰威音前一箭射透兩重山曰如何是相傳
0616c10: 底事師曰全因淮地月得照郢陽春曰恁麼則入水
0616c11: 見長人也師曰祇知荊玉異那辯楚王心僧禮拜師
0616c12: 以拂子擊香几儿一下。
0616c13: 萬仞重關一箭俱透鳥道齊超玄途獨步其丹鳳
0616c14: 也羽襲襲而蹁躚其靈苗也葉聯聯而分布淮地
0616c15: 月留郢地春曹谿花放桐谿樹。
0616c16: 第十八世芙蓉道楷禪師謁投子問佛祖言教如家
0616c17: 常茶飯離此之外別有為人處麼曰汝道寰中天子
0616c18: 敕還假堯舜禹湯也無師欲進語子以拂摵師口曰
0616c19: 汝發意來早有三一棒也師大悟再拜便行曰且來
0616c20: 闍黎師不顧曰汝到不疑之地耶師掩耳而出。
0616c21: 離此為人有也無卻來當面受塗糊寰中天子不
0616c22: 假敕腦後無端劈箭疾發意早有三十棒滿地霜
0616c23: 花加雪上到此何為掩耳酬轉得身來換卻眸謾
0616c24: 云汝到不疑地父子相將艸裏睡。
0616c25: 第十九世鹿門自覺禪師參芙蓉問胡家曲子不墮
0616c26: 五音韻出青霄請師吹唱曰木雞啼夜半鐵鳳叫天
0616c27: 明師曰恁麼則一句曲含千古韻滿堂雲水盡知音
0616c28: 曰無舌童兒能解和師曰作家宗師人天眼目曰禁
0616c29: 取兩片皮師從此契悟遂承印記。
0616c30: 動弦別調落葉知秋山高月冷谿闊水流要知玄
0617a01: 玅深深旨金殿風微夜色幽。
0617a02: 第二十世青州希辯禪師參鹿門得言外旨出住中
0617a03: 都萬壽嘗設百問曰聲前薦得落在今時句後承當
0617a04: 迷頭認影作麼生是空劫已前自己又曰有口讚不
0617a05: 盡無言心自明是則裂破虛空不是則鬼家活計上
0617a06: 人端的處道將一句來。
0617a07: 刀在握劍揮空薄批明月細切清風獰龍狂象誠
0617a08: 難犯丕振寰中蓋代功。
0617a09: 第二十一世大明寶禪師參青州問離四句絕百非
0617a10: 請師直指西來意曰昨日有人問打出去也師曰今
0617a11: 日又如何曰你恁麼不識痛癢師禮拜曰可惜許棒
0617a12: 折也師直得汗下後上堂輪王寶藏如赤窮底人酒
0617a13: 店腰帶如大富底事掉轉身來撞著沒面目漢要拳
0617a14: 便拳要踢便踢誰知我洞上家風別有擒虎頭收虎
0617a15: 尾底宗旨會麼玉犬徹夜行不知天已曉。
0617a16: 空中鑿髓格外安排離四句絕百非一鎚粉碎擒
0617a17: 虎頭收虎尾九曲珠回玄酒不吝下陳蕃之榻大
0617a18: 羹齊設展孟嘗之才座中若有淵明士把手高歌
0617a19: 歸去來。
0617a20: 第二十二世王山體禪師侍大明於生臺見雀拾食
0617a21: 乃拍手雀飛去明撫篩背師驚顧曰若是雀子我孤
0617a22: 負你不是雀子你孤負我師罔措曰幸是可憐生互
0617a23: 相孤負去師豁然後上堂還有衝流度刃者麼僧從
0617a24: 東過西從西過東師曰未得一場榮先刖兩脛足曰
0617a25: 也知和尚慣用此機師曰罪不重科僧擬議師便打。
0617a26: 臺中雀拾食背上人驚顧依舊可憐生動著便飛
0617a27: 去一孤負二孤負過後向人成露布拈出鐵蛇古
0617a28: 路橫黃頭碧眼須回互。
0617a29: 第二十三世雪巖滿禪師初參普照照曰兄弟年俊
0617a30: 正宜參叩我當年念念以佛法為事師避席進曰和
0617b01: 尚而今如何曰如生冤家相似師曰若不得此語幾
0617b02: 乎枉行千里照下禪床握師手曰作家那後造王山
0617b03: 閱頌至折合終歸炭裏坐大悟曰今日方知病即藥
0617b04: 也呈山山曰料揀沒交涉師曰和尚此回瞞我不得。
0617b05: 綠林客遇白拈流機變深藏滑似油十里青山行
0617b06: 欲盡平原遭陷沒來由罷罷罷休休休六國平來
0617b07: 霜兩鬢笑他擲筆博封侯。
0617b08: 第二十四世萬松行秀禪師參勝默有省復看玄沙
0617b09: 未徹語請益雪巖巖曰待你頭生角腳手生爪牙然
0617b10: 後討棒喫師偶見雞飛鳴大悟曰今日不惟捉敗沙
0617b11: 老虎亦乃捉敗岑大蟲也曰不怕我笑你那。
0617b12: 拈卻腦後鍼錐難逃面前弓弩頭角未曾生大蟲
0617b13: 咬殺玄沙虎更言大悟雞鳴堪笑亦何莽鹵縱有
0617b14: 戴角威未免遭他塗毒鼓。
0617b15: 第二十五世雪庭福裕禪師參萬松松問何處得箇
0617b16: 消息來師曰老老大大向學人納敗閩曰老僧過在
0617b17: 何處師曰學人且禮拜暫為和尚蓋覆卻松大喜遂
0617b18: 印可後問僧面壁石有人看見達磨影者麼曰今日
0617b19: 幸遇和尚師曰拄杖子今日幸遇上座乞供養他一
0617b20: 頓遂打三棒曰恩大難酬師擲下杖曰脹殺懷州牛。
0617b21: 萬松機關半條軟索風裏羅龍雲閒放鶴其翱翔
0617b22: 兮縱橫而莫拘其宛轉兮瀟灑而無縛飛過等閒
0617b23: 唳一聲花容柳眼都驚落噁懷州脹死一頭牛嘉
0617b24: 州大象成三瘧。
0617b25: 第二十六世靈隱文泰禪師參雪庭庭曰當機一句
0617b26: 試拈出看師擬開口曰家產被人籍沒了也還在者
0617b27: 裏叫屈師撫掌曰誰奈我何曰者風顛漢後上堂塵
0617b28: 劫來事只在於今河沙玅德總在心源試教伊覿面
0617b29: 相呈便不解當風拈出且道過在何處卓拄杖曰只
0617b30: 為分明極翻令所得遲。
0617c01: 雲靄靄月沉沉有客離家產孤懷託素琴一撥洞
0617c02: 天欲得高山發韻相呈月窟那知流水無音風顛
0617c03: 都賣盡塞下起閒吟莫閒吟尋常謾說三分話那
0617c04: 肯全拋一片心。
0617c05: 第二十七世還源福遇禪師參靈隱聞舉切忌從他
0617c06: 覓迢迢與我疏語即領悟曰今日捉敗老賊也隱喝
0617c07: 出後僧問如何是祖師西來意師曰風送泉聲來枕
0617c08: 畔月移花影到窗前。
0617c09: 酥酪好將河漢攪黃金自是出泥沙教得兒會罵
0617c10: 爺一聲驚落暮天霞聽來風韻名泉韻捉敗楊花
0617c11: 當月華片片飛來人不識無端贏得眼迷麻。
0617c12: 第二十八世香嚴文才禪師讀證道歌至幻化空身
0617c13: 契悟乃謁源求證源曰祇如道君不見是指阿誰師
0617c14: 曰覿面親呈更無回互曰墮坑落塹漢作恁麼語師
0617c15: 曰和尚作麼生曰汝口師曰勘破了也源休去。
0617c16: 水穿石竇雲鎖山隈無病空花安翳眼有疑弓影
0617c17: 便沉盃勘破了歸去來曾經三峽猿啼後不是愁
0617c18: 人也自哀。
0617c19: 第二十九世萬安子巖禪師初參息菴有省復參香
0617c20: 嚴呈解嚴曰子不聞蠱毒之家水莫嘗否師曰也須
0617c21: 吞得下吐得出始是肚皮曰蒼天中更添冤苦師曰
0617c22: 謝和尚印可曰未在復閱寶鏡三昧大豁疑礙後上
0617c23: 堂我不學諸方說禪浩浩地魔魅人家男女僧問達
0617c24: 磨面壁時如何師曰正是浩浩禍胎曰如何得勦絕
0617c25: 去師曰倒搓芒繩縛鬼子須是其人。
0617c26: 封喉之箭蠱毒之湯觸亦何礙嘗亦何妨撲破秦
0617c27: 時照妖鏡拏雲攫霧豈尋常玉鞭一舉金街靜水
0617c28: 魅山魈沒處藏。
0617c29: 第三十世凝然了改禪師參萬安安曰路逢死蛇莫
0617c30: 打殺無底笠子盛將歸此是洞上宗旨若是莽鹵禪
0618a01: 和如何透得師曰莫是背觸不得底麼曰笑破山僧
0618a02: 口師罔措曰你在鬼窟裏討甚麼碗師愈不安一日
0618a03: 嚴上堂曰一言迥脫獨拔當時師當下釋然。
0618a04: 龜殼何曾支榻死蛇那用籃盛還丹只須一粒嘯
0618a05: 月不在高聲但得雪消水國自然春到山城好生
0618a06: 分付遊客路滑切忌橫行。
0618a07: 第三十一世俱空契斌禪師參凝然然曰達磨未來
0618a08: 你作麼生參師疑之偶睹秦封槐有省回侍次身甚
0618a09: 戰慄然曰契斌參得禪也何驚疑之有師豁然省曰
0618a10: 某今日到此如在紅爐中拾得一片冰相似然頷之。
0618a11: 行盡深山谿復谿秦槐高出白雲低輕輕觸著眼
0618a12: 猶迷移步不堪回首望襟懷欲吐轉清淒誤將鶴
0618a13: 唳當鶯啼。
0618a14: 第三十二世定國可從禪師參俱空空曰曾參何人
0618a15: 來師曰少室山前風悄然曰因甚一華開五葉師曰
0618a16: 無孔鐵鎚百雜碎曰掠虛作麼師曰天下人只解掠
0618a17: 實無一人掠虛曰不打自招師曰慣用底不妨勘破。
0618a18: 雷震山前起臥龍翻雲覆雨勢重重入廛不畏洪
0618a19: 波險一擊從教正眼通牙利劍舌藏鋒吞天之氣
0618a20: 貫蒼穹英靈烜赫乾坤振萬卉香敷一夜風。
0618a21: 第三十三世月舟文載禪師掩關閱萬松機緣有省
0618a22: 嘆曰洞上宗風大播天下有織錦回文之功非鍼線
0618a23: 細密盤旋回互不觸當頭者不能與伊作主也既而
0618a24: 翻然出關參無方從公發明己見方撫而印之。
0618a25: 行盡案頭鳥道掀翻屋裏窠巢求劍刻舟固不是
0618a26: 守株待兔枉徒勞圖書出而畫卦奇偶生而成爻
0618a27: 布天孫之錦文彩巧度穿石樣之梭鍼線雙敲綿
0618a28: 綿密密家風別無奈東君把舌饒。
0618a29: 第三十四世宗鏡宗書禪師聞月舟法席之盛入室
0618a30: 請益密踐八載蒙付囑後少室請師師慨曰先師化
0618b01: 後三十餘年洞上宗風迨乎埋沒遂主之臨終索筆
0618b02: 書偈曰宗鏡宗鏡心法成行即日圓覺鏡破宗正。
0618b03: 鈍置已曾譏一宿胡為八載堪承續畫成有足即
0618b04: 非蛇剖出無瑕方是玉宗風一線將傾覆獨拍闌
0618b05: 干深訴曲蘭橈撥轉海天秋棹破菱花山影促。
0618b06: 第三十五世西京幻休嘗潤禪師參宗鏡問鏡中現
0618b07: 像時如何曰何不打破師曰其奈鏡像何曰鏡像安
0618b08: 在師有省一日鏡舉我今不是渠詰之曰既不是渠
0618b09: 畢竟是何人師大悟呈偈若要識此人有箇真消息
0618b10: 無相滿虛空有形沒蹤蹟曾為佛祖師永作乾坤則
0618b11: 龜毛拂子清風生兔角杖頭明月出鏡復徵之師曰
0618b12: 彩鳳翻飛身自在鐵牛奔吼意常閒鏡曰善哉。
0618b13: 雷門布鼓赤壁鏖兵打開寶藏擊碎晶瑩帝網交
0618b14: 羅而重重相映珠光互照而灼灼圓明兔角杖挑
0618b15: 彩鳳舞龜毛繩繫鐵牛鳴縱橫不辯往來事到此
0618b16: 難留父子情只要功勳常顯世不知展轉喪家聲。
0618b17: 第三十六世大覺方念禪師參幻休休問甚處來師
0618b18: 曰北方曰北方法道與此方何如師曰水分千派流
0618b19: 出一源一日遊初祖面壁處契悟乃曰五乳峰前好
0618b20: 箇消息大小石頭塊塊著地詣室呈休休囑曰無上
0618b21: 涅槃心佛祖相傳付吾今授受時雲淨峰頭露。
0618b22: 透過鐵壁銀山踏翻佛祖關軸法道南北而乃翠
0618b23: 乃森石頭大小而成笑成哭水出萬派流露滴千
0618b24: 竿竹森羅遍界總空花更向何處開兩目咄六六
0618b25: 元來三十六。
0618b26: 第三十七世雲門圓澄禪師掩關看乾峰舉一不得
0618b27: 舉二話大悟後參大覺覺曰止風塗向青山近越王
0618b28: 城畔滄海遙時如何師曰月穿潭底破波斯不展眉
0618b29: 呈偈覺曰向後開兩片皮截斷天下人舌頭有分在。
0618b30: 塵中觸翻寶閣就空架起金梁夜盡重遊霄漢天
0618c01: 明踏碎蟾光裂荊石兮得美玉以呈獻剖蚌腹兮
0618c02: 獲明珠而囊藏煙漠漠水滄滄鐵笛橫吹千古調
0618c03: 銀河斗轉碧天長。
0618c04: 第三十八世百丈明雪禪師參雲門門舉斬貓話師
0618c05: 於言下知有將蒲團拋出門曰一語下徐州會從橋
0618c06: 上過門曰谿水潺潺汝試道看師曰敲空有響擊木
0618c07: 無聲門笑而頷之越六日聞鐘聲乃大徹。
0618c08: 斫開荊棘掃盡浮雲龍聞雷而換骨豹披霧以變
0618c09: 文擊木無聲兮靈禽錯落敲空有響兮夜雪繽紛
0618c10: 月上雄峰天未曉洞簾高捲絕功勳。
0618c11: 第三十九世青龍淨斯禪師百丈住崆峒時師往參
0618c12: 問如何是父母未生前面目丈便棒師曰除卻棒又
0618c13: 作麼生曰日落西山近師禮謝一日入室未開口丈
0618c14: 便棒行數步丈喚米頭師回首丈曰是甚麼師有省
0618c15: 後聞報鐘聲大悟。
0618c16: 夢破鐘聲展笑眉好看脫穎露囊錐毒龍角上頻
0618c17: 搔癢猛虎腮邊慣捋鬚揭地軸開天池苔封古殿
0618c18: 下丹墀常行不舉人間步摘得花梢月滿枝。
0618c19: 君臣五位
0618c20: 至尊殊號奠寰中掌握乾符御六龍不羨當年神禹
0618c21: 力堂堂別露一家風君
0618c22: 功隆帝業寵恩頒烽火無聞入漢關時頌六鰲擎海
0618c23: 國長歌三箭定天山臣
0618c24: 不居寶位竟忘尊常駕鸞輿幸蓽門咫尺光分天地
0618c25: 曉山河無處不沾恩君視臣
0618c26: 竭誠經緯力匡持赤膽冰心誓不欺月曉五更朝鳳
0618c27: 闕風清萬里叩龍墀臣向君
0618c28: 喜起明良盛昔年明良相得共怡然雲籠玉殿珠簾
0618c29: 翠露滴瑤池寶月圓君臣道合
0618c30: 正偏五位
0619a01: 碧漢龍吟紫霧新青山虎嘯曉風頻一聲驚醒千家
0619a02: 夢鐵樹華開劫外春正中偏
0619a03: 澹澹煙籠古畫圖波分赤水吐玄珠數重影裏開天
0619a04: 德一簇光中壯帝居偏中正
0619a05: 堂前露柱夜懷胎生下兒童頗俊哉未解語言先作
0619a06: 賦天然端是狀元才正中來
0619a07: 啐啄同時迥絕倫箭鋒相拄了無痕大鈞歷歷全機
0619a08: 用一段英風扇八坤兼中至
0619a09: 拾得相攜舜若多金剛拍手笑呵呵尚無心緒詢凡
0619a10: 聖那有工夫辯佛魔兼中到
0619a11: 王子五位
0619a12: 天然睿智類難齊高處東宮澤四夷雖是生成身至
0619a13: 貴也須待漏叩丹墀誕生
0619a14: 現成公案不須標滿腹珠璣貫六韜燮理陰陽酬聖
0619a15: 德御門顯達志清高朝生
0619a16: 十載飄零履踐深清奇骨格越常倫不因獻策金門
0619a17: 早爭見當年投筆人末生
0619a18: 狼煙掃盡顯英豪今古休誇筆似刀閫外密傳天子
0619a19: 令卻教四海盡來朝化生
0619a20: 久居鶴禁不開顏那有綸音落世間欲識行藏端的
0619a21: 別更深簾挂水晶盤內生
0619a22: 功勳五位
0619a23: 日暖園林景物肥鳥嚶深處百花飛佳人難禁春閨
0619a24: 興猶向芳叢舞蝶衣向
0619a25: 念念無欺志不忘時時奉重若冰霜夜明簾外天方
0619a26: 曉寶鏡臺前雲正黃奉
0619a27: 午夜梧桐金鳳啼聲聲終不類山雞花開鐵樹飛春
0619a28: 色月隱千峰木馬嘶功
0619a29: 東街柳色拖煙翠西巷桃花相對紅兩岸遙看收不
0619a30: 得一齊分付與東風共功
0619b01: 鳴金各自下雕鞍莫向重圍覓寶冠那畔今時齊掃
0619b02: 卻採荷人醉滿長安功功
0619b03: 三滲漏
0619b04: 雲月是同隨處戲谿山各異任遨遊篙人別有江湖
0619b05: 志爭肯潛棲古渡頭見
0619b06: 昔年尚有卓錐地今日貧來錐也無每每頻思難啟
0619b07: 齒見人猶自觜盧都情
0619b08: 玉驥追風忘去路神龍入海絕言詮回途復玅真常
0619b09: 露那有功勳落那邊語
0619b10: 四轉位
0619b11: 片笠斜披霜露扁舟不犯波瀾金鱗得遇罷綸竿回
0619b12: 首煙消月淡自是攜歸玉戶一聲坐嘯晴灘驚回星
0619b13: 斗落江寒大地芳叢不艷轉功就位
0619b14: 覓得靈符在手誰甘晏坐華堂生涯端是玅難量休
0619b15: 怪當仁不讓雙履不停丘壑孑身獨露龍岡斯時贏
0619b16: 得興偏長打月天邊掉棒轉位就功
0619b17: 倒瀉山頭白浪橫揚海底紅塵飛霞滿目絕疏親莫
0619b18: 把風光錯認和月移星易斗連山鏟棘除蓁拈來照
0619b19: 用一時新蓋代功勳丕振功位齊彰
0619b20: 海靜龍潛影蹟山深虎遯煙蘿簾垂玉女嬾謳歌那
0619b21: 擊玄關金鎖謾謂相逢不識夜深少客來過不圖作
0619b22: 佛豈云魔說甚難追電火功位俱隱
0619b23: 四賓主
0619b24: 故園拋卻走關山碌碌風塵去復還極目不知燈在
0619b25: 手徒勞薪火覓人間賓中賓
0619b26: 楖栗橫擔宇宙寬得盤桓處且盤桓若非射虎藍田
0619b27: 客未免遭人冷箭攢賓中主
0619b28: 一葉風流此獨存慣將折箸攪龍門收來放去前無
0619b29: 礙瞬目揚眉海嶽昏主中賓
0619b30: 高居金闕曉風清聲振寰中孰敢攖非但天魔聞膽
0619c01: 落直饒佛祖也心驚主中主
0619c02: 三墮類　隨　尊貴
0619c03: 種月先成隊耕雲已入群更言頭角異頭角有何分
0619c04: 離聲亦是迷擯色元非悟聲色若掀翻金仙奚足數
0619c05: 只因生玉闕那見有金門不坐至尊位何須言至尊
0619c06: 四料揀
0619c07: 酒憨公子枕高樓夢冷青山睡正悠一片瓊花開滿
0619c08: 逕誰為騎鶴上揚州奪人
0619c09: 芳叢四月落風殘客欽三更帶露寒好看碑文轟薦
0619c10: 福瑤琴抱得月明還奪境
0619c11: 將軍塞外掃蠻荊一握吹毛萬國傾人境蕩然無覓
0619c12: 處因知佛祖總虛名俱奪
0619c13: 鼓樂笙歌樂帝侯霞妝翠抹盡風流滿堂花笑三千
0619c14: 客一徑香飛十六洲俱不奪
0619c15: 四照用
0619c16: 密布乾坤慘暮容相隨霹靂閃飛龍饒君解展姜維
0619c17: 計未免通身早犯鋒先照後用
0619c18: 勤王萬里走長驅輪劍橫行背水圖壁占伊先標漢
0619c19: 幟歸來端坐定皇都先用後照
0619c20: 威勢雄雄手眼親臨機誰敢犯關津長江不必連環
0619c21: 巧人化清風馬化塵照用同時
0619c22: 雲飛塞北雨江東一霎風光迥不同春老梅花和月
0619c23: 白秋酣楓葉帶霜紅照用不同時
0619c24: 四喝
0619c25: 匣開寶鍔吐秋霜機佇臨風喪北邙寒焰自來吞宇
0619c26: 宙陣雲那得犯封疆金剛寶劍
0619c27: 牙瓜纔張氣勢宏風威微展膽魂驚虎狼無計潛舒
0619c28: 目狸何由暗吠聲踞地獅子
0619c29: 矢橛拋來定瞭矇當機覿面自玲瓏謾將魚目同珠
0619c30: 賽須識明珠價不同探竿影艸
0620a01: 花開黃菊賞三春馬上人騎陸步行況是驊騮晨孕
0620a02: 犢便從香象夜生麟不作喝用
0620a03: 第一玄法法絕言詮縱有通身口只堪壁上懸
0620a04: 第二玄雷電閃機先擬欲抬眸望崖州萬里天
0620a05: 第三玄高下總方圓一鑑涵空碧千流赴百川
0620a06: 第一要同聲不同調日月久無光乾坤都失照
0620a07: 第二要雙輪並一照須彌渾似燒赤骨人多叫
0620a08: 第三要雲眼通風竅音律本天然幾曾施巧玅
0620a09: 三關
0620a10: 我手何似佛手只要當人知有拈來七尺烏藤敲落
0620a11: 南辰北斗
0620a12: 我腳何似驢腳簪纓不礙落魄踢翻帝釋天冠撞碎
0620a13: 龍王額角
0620a14: 人人有箇生緣不勞向外鑽研玅普常吹鐵笛玄沙
0620a15: 慣釣魚船
0620a16: 函蓋乾坤
0620a17: 月隱遠山煙雲藏細雨天風光都占盡不費半文錢
0620a18: 截斷眾流
0620a19: 及盡聖凡情誰通佛祖名三江齊下閘萬里絕流聲
0620a20: 隨波逐浪
0620a21: 少婦操孤舟歌聲逐水流夜來風力便隨月下揚州
0620a22: 三種生
0620a23: 隱隱未萌謾道誠未萌早已客塵生塵生不用揮鞭
0620a24: 影勒馬歸來見太平想生
0620a25: 於心無事已勞心於事無心未可任回首渾忘心與
0620a26: 事一聲寒鴈出高林相生
0620a27: 起滅相乘水上漚漚生漚滅卒無休和光踏斷漚中
0620a28: 影鶴出銀籠天外遊流注生
0620a29: 華嚴六相
0620a30: 覿面露真機總中還有別能言不是聲玅唱非千舌
0620b01: 一月攝千江千江分一月清光何處無休更論圓缺
0620b02: 三界唯心
0620b03: 一段風流事當陽會也無素弦彈碧嶂玉調寫晴湖
0620b04: 天外鐘聲冷蟾中塔影孤分明只者是何必問長途
0620b05: 萬法惟識
0620b06: 不借陽和力山山卉木芳梅晴園雪柳綠岸飛霜
0620b07: 店遠雞聲近日斜人影長盡知天氣爽那識晚風涼
0620b08: 曹洞
0620b09: 無為端拱鎮蒼穹名姓於今孰敢通鑑冷冰壺飛彩
0620b10: 鳳風和月殿隱青龍百司分職慵居職諸子全功不
0620b11: 宰功自適那知身至貴江山萬里擁宸宮
0620b12: 臨濟
0620b13: 掃蕩晴空勢獨昂吹毛三尺吐寒光長江影落鯨鰲
0620b14: 懼邊塞聲飛狐兔藏變化魚龍施電火縱橫照用展
0620b15: 鋒芒瞎驢滅卻瞎驢眼白日雷轟白日霜
0620b16: 溈仰
0620b17: 閒攜鏊餅上長安底事分明在指端月朗性天光燦
0620b18: 燦星懸義海影團團交拳物應方圓器作拜機酬隱
0620b19: 顯盤明暗相投融境致乾坤撥轉幾人看
0620b20: 雲門
0620b21: 閃爍紅旗紫殿頒風前高豎許誰攀金梯馬上珊瑚
0620b22: 轡碧海鱗飛琥珀斑子結香林藏北斗花開靈樹醉
0620b23: 東山夜來好趁揚州月滿載笙歌處處閒
0620b24: 法眼
0620b25: 華藏重重聲色兼擬尋聲色病重添珍珠瀑瀉和雲
0620b26: 聽瓊雪花飛帶露瞻春老葉疏三徑竹秋深光涌一
0620b27: 輪蟾梅花笛落誰知意調出青霄律更嚴
0620b28: 　　　弟子成睿發心備資敬刻
0620b29: 　方丈和尚語錄第十四卷奉為多生父
0620b30: 　　　母神遊淨域悟真常歷代師承記
0620b31: 　　　授一生圓十地
0620b32: 寒松操禪師語錄卷第十四
