0545c01: 牧雲和尚嬾齋別集卷之二
0545c02: 東吳　毛晉子晉　編閱
0545c03: 鄂州　記室智時　較訂
0545c04: 文乙
0545c05: 說
0545c06: 衣說
0545c07: 釋迦老子出世提挈五濁人常為一事乃五濁人則
0545c08: 見釋迦老子有千億教門顧諸弟子同在靈山均受
0545c09: 法味亦各有持循者如一土也而有山陵岡阜大野
0545c10: 平陸如一水也而有江河淮濟大海百川蓋不異而
0545c11: 異不同而同惟於一毫頭上識取根源則同異之相
0545c12: 可不言而喻矣良以佛法如海窮之為難集大成固
0545c13: 不能無各封而胡越猶庶幾也昔飲光優波離富樓
0545c14: 那三大士之在靈山雖各有持循未聞以一佛之法
0545c15: 執此而外彼起諍言而低昂也於今之世有講誦釋
0545c16: 迦口所說者則謂之經師有指示釋迦心所印者則
0545c17: 謂之宗師有模範釋迦身之威儀者則謂之律師一
0545c18: 佛同矣三師異焉顧三師之中更有異焉者有持黃
0545c19: 卷赤軸性宗相宗為我家物者有認楖栗麈塵尾東指
0545c20: 西敲非他宗事者有執六環五綴黑月白月羯磨布
0545c21: 薩必律家茶飯其視拈椎豎拂分教判時則云此宗
0545c22: 也此教也吾所不與者人異其見世異其佛嗚呼先
0545c23: 佛往矣孰能同之賴有此僧伽黎也律師經師宗師
0545c24: 舉從事焉無敢異同于其間也是僧伽黎者果為千
0545c25: 佛授受渾然無分之大衣乎飲光持入雞足山以候
0545c26: 慈氏達磨傳至中國以付慧可非直表信益彰大同
0545c27: 之法也曹溪之際人仰其衣以一衣授及門一法子
0545c28: 則不為少以一衣饜及門諸法子則不能足故衣止
0545c29: 不傳時也蓋知有不奪祖之法而務奪祖之衣者起
0545c30: 深為之防也今之世乃又不必達磨之衣期廣達磨
0546a01: 之法故宗家授衣之例復大行亦時也或曰達磨之
0546a02: 衣既止不傳今之授衣得無妄乎叟曰達磨不傳
0546a03: 之衣亦非雞足待慈氏之衣也庸何傷雖然但勿更
0546a04: 起爭端執此衣為經為律為禪也衣本大同知衣之
0546a05: 大同則知先佛之不局能護持六根皎如冰霜依先
0546a06: 佛之模範則入律能運漚和演修多羅代先佛之廣
0546a07: 長則入經能離言說直悟心源衍先佛之慧命則入
0546a08: 宗如大海潛流四天下隨在得水而呼之曰非曰潭
0546a09: 曰池曰沼乃水固自若也無辨夫如是則舉此衣曰
0546a10: 禪曰教曰律亦無不可者噫彰禪教律之同衣是彰
0546a11: 禪教律之同佛也復何疑。
0546a12: 警學詩說
0546a13: 夫詩之為道若非沙門之正務焉余初出俗時見老
0546a14: 宿作偈頌心輒慕每私頌寒山石屋語已巳而遠遊歷
0546a15: 吳越叢席值聽講習禪之侶皆尚乎詩慕彌甚時以
0546a16: 未明生死事不遑研習之遂撥艸瞻風親近知識數
0546a17: 年後漸聞長者之論屢窺前輩之作始悟詩殊未易
0546a18: 言亦未易作也夫何故蓋詩所以言志惟古之人志
0546a19: 於道篤於學日務修省故能暢其志慷慨特達遠大
0546a20: 高明其詩未作其天地民物之故上下古今之變先
0546a21: 已巳坐見忽有所感其興致淋漓咨嗟詠歎無意乎詩
0546a22: 而自詩無意乎雅而自雅比興無一不含大義出語
0546a23: 無一不有所源優柔婉易言簡意長一誦之使人性
0546a24: 靈躍俗習化雖傳百世詠歎若新此古人之詩今我
0546a25: 曹負志言詩道眼未明求所謂寒山石屋者不能得
0546a26: 而於樂不淫哀不傷三百篇風人之微旨又或未達
0546a27: 其志茫無所矜式徒欲速成其詩得乎予乃觀古人
0546a28: 之為詩者似乎必先一其志以達乎道必持夫道以
0546a29: 養其志故詩之所在即志之所在志之所在即道之
0546a30: 所在也苟大道之未明大義之未喻志而非志矣而
0546b01: 惟工其字句聯其景物若陳死人飾以衣冠了無生
0546b02: 氣而欲並于風雅惡乎可不知語錄經論佛意祖意
0546b03: 之若何而惟撮以成句如竊帝王之言以驚世不憚
0546b04: 罪誅而謂明乎佛法洞乎禪理惡乎可不知古人一
0546b05: 死生同物我優游自得真實受用處而惟木食澗飲
0546b06: 岩居雲臥之鋪敘如貪夫學採西山之薇以市廉要
0546b07: 之非夷齊之面目而謂友于寒山同于石屋又惡乎
0546b08: 可或更創無謂之題耗有涯之思有類精衛銜木夸
0546b09: 父窮影歲月川逝而不惜人命呼吸而不顧視品雖
0546b10: 然岐俗準理均為喪志孔子曰詩三百一言以蔽之
0546b11: 曰思無邪是知詩之為教無非欲吾人端其志而非
0546b12: 欲吾人之必為詩世尊云息心達本源故號為沙門
0546b13: 然則苟非其志雖世間學猶無取焉況號為息心達
0546b14: 本者哉或云治世語言皆順正法粗言及細語皆歸
0546b15: 第一義古法師謂何妨筆硯資真性則又何也告之
0546b16: 曰佛說佛言祖說祖語子能契佛祖之道然後如寒
0546b17: 山咳唾可也石屋詠歌可也古宿粗言細語可也斯
0546b18: 蓋終日言而未嘗言又何必論順正法資真性歸第
0546b19: 一義耶。
0546b20: 墮蜘說
0546b21: 梅雨初歇庭竹低徊獨步廊廡偶見墮蜘循階而上
0546b22: 余曰嘻是何來也其網傾耶其欲避雨耶乃試接以
0546b23: 竹杖擲階之南蜘不東西走復向階來余曰果乎至
0546b24: 窪水漲階不得上乃夤緣小艸艸輒仆水蜘驚旋轉
0546b25: 緣他艸又仆如是者數四知艸不可緣乃隨仆處探
0546b26: 水計欲泳游然舍艸幾沒急抱艸而息良久度憑艸
0546b27: 不得濟轉則畏濯雨遂棄艸疾遊奮不顧身得階余
0546b28: 曰有是哉蜘之微也網傾于雨而困雨其趨階知所
0546b29: 向也故擲而復來其值水志能決也故盤桓而不退
0546b30: 其棄艸勇于往也故舍軀不顧而階得以陞雨得以
0546c01: 不溺謂物無智其然乎人能若蜘出苦波登道岸何
0546c02: 難曳杖而作。
0546c03: 樗立字說
0546c04: 莊生謂世間之材皆有用惟樗也無用惟無用故得
0546c05: 全其天年鄭子子康一號雲渡入於法名曰恬請予
0546c06: 字之余嘉其灰世間進趨之念字之樗立是樗也立
0546c07: 斯世也果無用乎夫桃之艷李之冶梅之清俱能娛
0546c08: 人眼目賞人心志至於松柏冬夏青青若老其歲月
0546c09: 匠氏取焉為榱為棟是樗也是真無用乎惡乎使立
0546c10: 于世間曰天地之大品類之繁化工無偏欲使之不
0546c11: 立不可得也曰既無用焉必使之立何居乎曰欲世
0546c12: 之知有無用之材也曰無用也能避眾材所嗤乎曰
0546c13: 樗也樸甘受嗤要之桃之艷李之冶松柏之青青晚
0546c14: 節末路求為樗不可得也是故世間無是樗也惡乎
0546c15: 可雖然更有說焉子康入法也健使從余遊萬年一
0546c16: 念如樗無易惡知不化為法門大樹與舉世競炎炎
0546c17: 者作清涼美蔭無用而大用佛祖且不敢指目樗性
0546c18: 安在子康勉之余將觀之。
0546c19: 玄佩字說
0546c20: 恒所張君晤余梅谿執弟子禮請字字之曰玄佩別
0546c21: 去五年余復過梅谿玄佩聞之來訊出一古箋乞語
0546c22: 余聞大易之辭人必恒其德書云君子所其無逸般
0546c23: 若經則云應無所住而生其心夫所無逸者進德之
0546c24: 事恒其德則正心而修身矣正心而修身則非禮勿
0546c25: 視非禮勿聽非禮勿言非禮勿動聲色紜紜何有於
0546c26: 我哉聲色不能妄動則幾于不住色不住聲不住香
0546c27: 不住味不住觸不住法雖然第不能妄動物斯在也
0546c28: 莫若以色即是空聲即是空香即是空味即是空觸
0546c29: 即是空法即是空觀之雖然如徒以空觀之未善也
0546c30: 莫若諦觀色已巳空現前玄黃朱紫洪纖高下相參而
0547a01: 不混者當何名之聲已空則宮商角徵嘔啞啁哳諸
0547a02: 快人之耳者此不名聲復名何者昔子張聞聖言書
0547a03: 諸紳玄佩當以此語佩諸心時時省察玄旨從是而
0547a04: 得余何言哉。
0547a05: 鄰仲字說
0547a06: 孔子之言曰敏而好學徐子舊字廣聞今授名曰超
0547a07: 敏字曰鄰仲蓋出世之法必利根上智則一超直入
0547a08: 及其入也則敏亦忘乎其為敏超然而自得也是則
0547a09: 敏而好學好古敏求豈以為獨仲尼之事耶古語曰
0547a10: 舜何人也余何人也有為者亦若是故曰德不孤必
0547a11: 有鄰鄰仲以之。
0547a12: 古求字說
0547a13: 昔蘇長公之論道也可致而不可求舍致求道與道
0547a14: 日遠然則古今求道者舉非耶是殆不然所言致者
0547a15: 正以進其求之之方非致與求為二也蓋古之人之
0547a16: 求道有見乎世間惟道為尊故其胸中惟以道為事
0547a17: 輕榮名絕貨利勞筋骨餓體膚不期然而然至求出
0547a18: 世而到知識所也則必大畏生死之關深冀解脫之
0547a19: 道而知識之有言無言捶打呵罵舉如醍醐甘露傾
0547a20: 灌肺腸疑關未透則必朝而參夕而研蒲團七破不
0547a21: 為惱三十年尋劍不為恥斯皆致道之方以其力久
0547a22: 真積鉗錘之下法用頓彰如沒人之忘水無所謂一
0547a23: 七日二七日三七日計程而求道也又無所謂妻拏
0547a24: 不必舍貨財不必遠以染心著於世間以輕心入於
0547a25: 佛乘也人根漸薄法運斯降無論其曠劫沉迷多生
0547a26: 流浪即一年三百六十日乃三百五十三日之長耽
0547a27: 著於聲色計較於財貨以七日之短聚頭之癡遂自
0547a28: 謂駕佛祖弄口頭欣欣然相得從上佛祖勤苦求法
0547a29: 反不如之如是者果凡夫之無知乎抑法門之流弊
0547a30: 歟子夏曰百工居肆以成其事君子學以致其道夫
0547b01: 求道而不能厭世無常久經爐默受薰陶化其凡
0547b02: 習是無致道之方也是不居肆而成事舍學而致道
0547b03: 也其求不為妄乎然且動涉癡愛乃又自謂得佛祖
0547b04: 心髓欺天乎欺佛乎此無他主法利錢穀愚子博虛
0547b05: 名上下相蒙以法為遊戲吁何倒之甚歟或曰學以
0547b06: 致道階級之論也廣額放下屠刀立地成佛七日而
0547b07: 悟斯為遲也師何解之應之曰正以佛世只一廣額
0547b08: 今市廛阡陌皆廣額為可疑也又廣額放下屠刀未
0547b09: 必更從事於聲色貨利今世之廣額口得佛法又必
0547b10: 兼得聲色貨利會計出內錙銖之失寤寐弗寧其癡
0547b11: 比庸人有加為可駭也且予過矣如以廣額立地成
0547b12: 佛為式以自瞞即其未放屠刀顧不成佛歟是則雞
0547b13: 犬是佛牛羊亦佛又豈必論道而求諸人是知古今
0547b14: 聖賢無致道之方不可以求道也乙未秋日余謝事
0547b15: 天童歸破山目擊法運之變有許子宛玉翩翩然佳
0547b16: 公子也幅巾向道其乞名維摩費和尚曰行璧更就
0547b17: 余索別字乃以古求贈蓋欲其如古之致道恐其惑
0547b18: 于今之求道也作是說俾時佩而無失炤焉。
0547b19: 題跋
0547b20: 重刻洞聞和尚語錄跋
0547b21: 先洞聞和尚住山四十年所有語句從胸襟流出不
0547b22: 事雕飾又其容止坦蕩不定登曲彔木床然後說法
0547b23: 即拈頌垂示乃至山居諸偈皆平日雅言也其語已
0547b24: 刻於萬曆庚申而自庚申至遷化癸亥四年語未續
0547b25: 刻崇禎戊寅秋山中勝仲兩伯與同條鶴兄有見乎
0547b26: 從上先德所有提唱貴存簡要於是復捧讀前刻再
0547b27: 展住中峰維摩及破山所有垂示未經刻者遵古錄
0547b28: 儀式繁者略之要者續之詞蔓者節之其於前後微
0547b29: 旨蓋未嘗動著遂同參訂以類不以年錄成兩編嗚
0547b30: 呼和尚所詣深矣不肖輩何能以蠡測嘗憶邵耕夫
0547c01: 先生有語云律之世俗文字似覺樸疏合之大事因
0547c02: 緣全無乖互殆知言乎因重壽諸梓而今而後倘遇
0547c03: 法門豪俊具擇法眼者則見老人面目猶在狂瀾砥
0547c04: 柱長夜慧燈紛紛玄學不無裨賴焉。
0547c05: 跋吳門杜子紆先生所書華嚴經第四十卷
0547c06: 眉與眼在一處而終身不能見非不見也為太近也
0547c07: 普賢身相周遍十方而普眼不能見普眼之外無普
0547c08: 賢也然後以解脫神通之力為現色身坐蓮華座而
0547c09: 諸菩薩心生踊躍非倒見乎畢竟普賢菩薩秘密身
0547c10: 境界秘密語境界秘密意境界敢保普眼盡微塵劫
0547c11: 摸索不著。
0547c12: 書一水上人書楞嚴經第五卷後
0547c13: 貝葉齋一水上人書首楞嚴經一部取墨於其友六
0547c14: 上座之舌端字畫清勁見者讚歎癸未秋日余歸吳
0547c15: 門晤其師培公話夙昔燈下出以示余而一水已逝
0547c16: 世余深為歎惜嗟嗟一舌一手本來同體一生一死
0547c17: 書此了義血可作墨字可作經究竟堅固何死何生
0547c18: 我知常寂光中佛問圓通當以根塵同源縛脫無二
0547c19: 為第一。
0547c20: 跋顧敬修居士手書法華楞嚴二經
0547c21: 楞嚴一切事究竟堅固即法華世間相常住也法華
0547c22: 心生大歡喜自知當作佛即楞嚴狂心不歇歇即菩
0547c23: 提方悟神珠不從外得也敬修居士手書二經貯供
0547c24: 芸居蓋自挂冠與玄公篤方外之誼玄公余知友也
0547c25: 丁亥夏舟過吳門居士以個中事相扣招余天宮寺
0547c26: 齊而玄公出是經時綠陰在庭葵芳滿砌爛然耀人
0547c27: 心目余指謂居士曰此世間相常住也凝睇久之啜
0547c28: 茶而別。
0547c29: 書盂蘭盆經後
0547c30: 往余在家髫年不學蒙然無知獨見我先君居常懷
0548a01: 古襟期悠曠而不閑治生或隆冬無襦或盛暑無幃
0548a02: 多受坎壈然莫知所致後披佛經詳示一期報境皆
0548a03: 本宿因故自先君去世恒恐感報或如今心每忡然
0548a04: 又自分莫能為之設處飲泣銜恨未嘗告人或逢法
0548a05: 會雖隨世設薦特未知盂蘭盆之為意丁亥七月畏
0548a06: 酷熱絕人事禁足一室得以究佛微旨蓋以九旬驗
0548a07: 蠟之勝功解九泉吞炭之重結且以眾德汪洋如舉
0548a08: 多炬燎一束薪宜乎其欻然而滅也如將眾寶給一
0548a09: 貧乏宜乎其受用無匱也然則諸供必使一盆承之
0548a10: 者何聖雖眾德無二也親雖異定咸具也曷言乎定
0548a11: 有情之本凝然寂然自心想紛飛惡業由斯搆矣茲
0548a12: 以德啟定以定向德德定攸同諸境不能動罪性無
0548a13: 覓苦厄自度故佛敕眾僧先為施主家咒願願七世
0548a14: 父母行禪定意然後受食嗚呼歲猶奔馬命若流泉
0548a15: 計先君之棄世已巳廿五年憶先慈之擲我倏又七年
0548a16: 值是日諷是經有不能釋然者余不能自解也為未
0548a17: 知我先親之於是日如佛所說行禪定意在於何所
0548a18: 瓶罍增悽風木多戰因手書一卷以志永哀願舉世
0548a19: 銜親恩者當是日或有不釋然期共遵揚聖教庶酬
0548a20: 罔極。
0548a21: 跋王兆吉居士所書華嚴經
0548a22: 華嚴要旨疏論家罄矣原其歸趣不出乎六相十玄
0548a23: 四法界乃復庵和尚復作綸貫通之宜無剩義然談
0548a24: 之極玄就之莫入其故何耶疏家云達本忘情情生
0548a25: 智隔圓覺云以思惟心測度如來圓覺境界如取螢
0548a26: 火燒須彌山縱經塵劫終不能著夫思惟亦曷有過
0548a27: 過在視毘盧法界與己巳躬為二物是故欲得之愈失
0548a28: 之庸詎知天地一太極人身一太極人身陰陽即天
0548a29: 地陰陽毘盧性海即吾人性海是故爬寸膚而舉身
0548a30: 皆應牽一髮而手足相諳是故動遍動等遍動在吾
0548b01: 一身亦大彰明亦大較著自一身以及萬象充乎法
0548b02: 界動遍動等遍動蓋情與無情共一真耳但凡者隨
0548b03: 其事聖者遊其理理事相忘則聖凡渾然夫如是則
0548b04: 毘盧遮那在吾一毛孔中坐菩提場現不思議神變
0548b05: 圍繞往昔同行菩薩化度無盡大心眾生一毛孔既
0548b06: 然八萬四千毛孔靡不然攝則俱攝彰則頓彰正如
0548b07: 千燈之光萬鏡之像表裏相映洞徹無礙佛生剎土
0548b08: 古今物我寧有間隔所有隔者所謂視法界己已身為
0548b09: 二物也昔有講師致疑華嚴以一切眾生住地無明
0548b10: 全成諸佛不動智問於真淨淨曰此易了者時有童
0548b11: 子方掃除真淨呼童子童子回首淨曰此非不動智
0548b12: 歟淨復問童子如何是汝佛性童子惘然顧盻不知
0548b13: 所答真淨曰此所謂住地無明也講師謝而去然住
0548b14: 地無明與不動智豈有定相特一起念向外尋佛則
0548b15: 情生而智隔矣又鹽官國師問講華嚴座主華嚴有
0548b16: 幾重法界座主答曰略有四重廣則無盡鹽官豎起
0548b17: 拂子云此是第幾重法界座主亦惘然莫能措語是
0548b18: 皆不知法界為己已身而外多記憶者也苟求諸身行
0548b19: 遠升高毘盧在是文殊普賢在是五十三善知識亦
0548b20: 在是所以毘目仙人執善財手歷微塵數劫不出一
0548b21: 瞬息善財在普賢毛孔中經過無數剎海不離腳跟
0548b22: 下是此經正宗兆翁居士現宰官身為法王子諷誦
0548b23: 之書寫之極其莊嚴蓋以毘盧遮那在頂文殊普
0548b24: 賢為左右手是故非莊嚴佛非莊嚴經乃莊嚴居士
0548b25: 自法界也余獲捧瞻心眼寥廓乃拭淨几燒名香於
0548b26: 一毫端與居士相見。
0548b27: 題蔣伯昌書華嚴經
0548b28: 原夫心佛眾生三無差別佛有是心眾生亦有是心
0548b29: 此心無增減無高下從本以來靈明廓徹在佛能不
0548b30: 迷故所居殊勝所用奇特菩提場金剛座非心外之
0548c01: 物也眾生迷之故所見顛倒所報狹劣三禪天無間
0548c02: 獄亦非心外而有也是故心外無佛信自心便成佛
0548c03: 出世也心外無眾生迷自心便作眾生在世間也然
0548c04: 則華嚴法界乃自心佛之居處明矣虞山善士蔣伯
0548c05: 昌有志佛乘手書華嚴大經一部晨夕供養持誦昔
0548c06: 有訪友者值其書是經未即出其人以友故慢不悅
0548c07: 友出示其經曰此是閻羅老子面前一道赦書其人
0548c08: 驚悚回家亦寫一部夫人發心書經紅塵浩浩中即
0548c09: 知有佛矣縱有罪愆如人在縲紲一旦為王家擢用
0548c10: 有司拘禁之不得佛法所庇矣生死到來設打閻羅
0548c11: 老子面前過自然起敬三途地獄敢保無分一道赦
0548c12: 書豈虛語耶。
0548c13: 題雨新上人所書法華經
0548c14: 妙法華經印板流通久矣復何書寫之多耶曰六種
0548c15: 法師書持與數較其功德海口莫宣余曰未然也經
0548c16: 出佛口入眾生心開佛知見筆畫死鈍持者不靈譬
0548c17: 諸飲食同一飽也而粗糲是拒嘉者飫焉故經云香
0548c18: 風吹萎花更雨新好者。
0548c19: 題惺中上人書華嚴經
0548c20: 武林上人惺中留心於華嚴法界以堅固刀刺剌娘生
0548c21: 舌取血書八十一卷之文三年而告成所書經處汾
0548c22: 湖之水月庵也將貯之名山念甲乙以來時世變遷
0548c23: 未果此願已丑春日余放舟東遊過水月遶庵皆綠
0548c24: 楊新葦時煙雨空濛春陰滿牖上人出素箋乞題經
0548c25: 要於是說偈。
0548c26: 十萬文一滴血染於紙成佛說手忘筆口無舌華藏
0548c27: 海親遊歷佛與生水與月異而同同而別藏名山待
0548c28: 時節我作偈合古轍百神護萬象徹空齊頭雨不歇
0548c29: 毘盧師頂門揭薦取去太直截。
0548c30: 跋雲浦上人書華嚴楞嚴二經
0549a01: 佛以一音演說法眾生隨類各得解一代時教其有
0549a02: 異音耶譬若明珠走盤了無定跡而或者執一隅以
0549a03: 盡之得無謬乎亦類其解而已楞嚴之為經交光法
0549a04: 師以為得華嚴氣分雲浦上人書華嚴後續書此經
0549a05: 抑亦本於其論耶余謂閱經者當求經之要勿先於
0549a06: 時味較異同可也華嚴曰有大經卷在一微塵有智
0549a07: 者破塵而得經獨不思此經者為華嚴耶為楞嚴耶
0549a08: 為理耶為事耶每見疏解談何容易是坐睡於毒鼓
0549a09: 聲中而笑談自若不幾於戲論哉使遇長慶當破七
0549a10: 蒲團以參之。
0549a11: 跋顧貞吉居士所書法華經
0549a12: 法華授記之經也諸佛之出世也唯以佛之知見示
0549a13: 悟眾生無二無三也然則佛知見者乃法華之本而
0549a14: 法華者為群經之王歟故學法華者先慎其知見不
0549a15: 開佛知見則身見邊見邪見常見斷見六十二見隨
0549a16: 之矣入此諸見而得授記者未之有也苟欲出是諸
0549a17: 見而起羊車見鹿車見牛車見種種珍玩之見而得
0549a18: 授記者亦未之有也或者曰羊車鹿車誠不得授記
0549a19: 乘大白牛車直至道場佛固許也疾得授記非若羊
0549a20: 鹿之化城矣曰近矣諸佛之譬喻也但以假名字引
0549a21: 導於眾生子欲疾得授記并大白牛不留影跡狂馳
0549a22: 之念息演若之頭現斯則不希授記而佛樂與之授
0549a23: 記矣故曰法華授記之經也貞吉居士書是經蓋亦
0549a24: 六法師之一佛先授記者也當書是經慎勿起佛見
0549a25: 法見書經見不書經見有經見無經見亦無無是見
0549a26: 則指之所運筆之所至皆妙法矣佛亦樂與授記不
0549a27: 必門外覓車也。
0549a28: 題朱明徵畫羅漢冊
0549a29: 世間事有可真可假有愈假愈真此十八尊者不知
0549a30: 是何人手筆梵相奇古生趣流動展卷看去謂是畫
0549b01: 羅漢失卻一隻眼雪竇老又從頭按過併其神情意
0549b02: 態一一點出使個個直欲飛舞謂他是無舌人不解
0549b03: 語可乎余獨疑之此十八個漢個個能大中現小小
0549b04: 中現大因甚被人題破各各束手縛腳遂成定相固
0549b05: 知宗師家別有長處饒你親見佛來尊者到面前也
0549b06: 吐氣不得甘受處分雖然只恐暫時降伏分付居士
0549b07: 此等人雖諸漏已巳盡餘習尚存朝遊西天暮歸東土
0549b08: 是他尋常事齋中雖久供養當善護持忽然一日乘
0549b09: 空而去莫言山僧不先說破。
0549b10: 跋天童雲門永覺佛日四尊宿墨蹟
0549b11: 世間事常見便不經心欲見而不得便為希有即如
0549b12: 天童先師手墨昔日在左右要亦有之以不經心故
0549b13: 竟無存者於今為歎雲門老人天趣灑落言句書法
0549b14: 如之生平亦未曾收拾然至精藍斗室中每每見之
0549b15: 皆韻語也先師獨不喜作韻語所有筆墨皆法言後
0549b16: 之學者苟不忘其法雖不見猶見也雲門老人韻語
0549b17: 多得處處見之亦差勝藏諸篋笥也永覺老淨業阿
0549b18: 序未見其稿然慮近日宗師呵叱何畏人如此其亦
0549b19: 見今時擔板漢多耶佛日尺牘信口道去如風吹水
0549b20: 殊自波瀾此亦近來宗師信粗浮習工致者所不及
0549b21: 嗚呼哲人往矣寥寥遺墨余囑梅谿其善藏之。
0549b22: 項孔彰居士求書神通變化四字跋
0549b23: 嘉禾項君一號易庵為一冊摹自小像作種種狀仙
0549b24: 者琴者樵者漁者冠者跣者箕踞者濯沐者笻而趨
0549b25: 者欋而遊者是諸肖像各情各態各一處所各一服
0549b26: 用則各各一易庵居士也先師過禾為書神通變化
0549b27: 四字乙酉之亂失去惋甚壬辰秋余寓梅谿居士念
0549b28: 摹像易得四字難值請余續是書了先師未了公案
0549b29: 代雪老人一轉語時零露既降艸木涼肅遙盻河漢
0549b30: 不無溯游宛在之思易庵居士或亦同此。
0549c01: 書王景雍孝惠先生卷
0549c02: 景雍先生孝友惠施其生平蓋學孔子自不知得佛
0549c03: 之意也何以言之先佛依於眾生而起大悲故六度
0549c04: 首檀先生之德其於愛施問急有加焉非與佛不期
0549c05: 而合乎余因是知聖人之道相入而無間也若先生
0549c06: 之敦孝友者蓋得為仁之本勤惠施則實仁民而近
0549c07: 于佛慈者矣從是言之孔固合乎佛先生得乎孔則
0549c08: 得乎佛余故曰先生得佛之意者也然則先生因學
0549c09: 儒而合佛余因想先生而得儒先生其益我矣慕先
0549c10: 生之風而孝友惠施者又何限直道未墜有感則興
0549c11: 從是言之世之德人其可少歟。
0549c12: 題張子聖源倚石揮麈圖冊
0549c13: 盡天地是沙門一隻眼此宗師語也茲有人焉天象
0549c14: 而地形山源而水脈抵掌而談歷歷可按蓋亦憑隻
0549c15: 眼而乃俛仰覆載參錯流峙均得乎理之自然斯與
0549c16: 宗眼類乎不類乎曰類矣眼未有不相似顧所用異
0549c17: 其塗用於佛則天地為幻用於老則道妙無名用於
0549c18: 易則貴賤有常高卑斯準聖人固同類者諸子百家
0549c19: 各以其眼之所到而異之聖人曷異乎諸子百家者
0549c20: 耶莊生曰有始也者有未始有始也者有有也者有
0549c21: 無也者有未始有無也者有未始有夫未始有無也
0549c22: 者故自無適有又自有適有將眯其源矣乃宗師又
0549c23: 曰二由一有一亦莫守夫二由一有則兩圖從張子
0549c24: 出也蛇跗蜩翼也一亦莫守并舍所生兩圖之張子
0549c25: 矣又將奚適而見張子其有溯聖人之源者請日披
0549c26: 兩圖攬其高情究其玄論庸何傷。
0549c27: 書芸居機公悼孫詩後
0549c28: 喜怒哀樂人之情也喜極而舞忭哀極而慟踊又情
0549c29: 之至不期然而然者夫人有賢子孫而一旦奄化能
0549c30: 無哀乎因時增楚觸物感人於是乎記其生平洩其
0550a01: 鬱結不特作者哀而誦者亦同哀之矣雖然玄公家
0550a02: 教嚴子孫多賢悼過去正所以勗現前現前果賢不特其
0550a03: 子慎初未嘗物化即其孫物化者亦未嘗物化也是
0550a04: 故蜉蝣天地石火電光玄公非不知之作是詩者蓋
0550a05: 自感感人有性命之憂者宜于生死關頭著眼。
0550a06: 書爭座位帖
0550a07: 觀此帖乃顏魯公作爭座位書時草稿也何鐫刻至
0550a08: 今珍重若此曰以其字畫遒勁圓轉有法也法從何
0550a09: 得曰技至精筆運乎指指隨乎心無不如意也然則
0550a10: 學書者以此為法爭之心爭之指可也若徒爭其帖
0550a11: 置之閒處爭何益乎不特此也凡觀古人語錄文字
0550a12: 道德學問皆當如是爭則去古不遠。
0550a13: 題黃山谷書狄梁公碑
0550a14: 狄梁文正唐宋大臣也山谷則宋之文臣而知佛者
0550a15: 余獲觀此碑喻山谷之書繹文正之文壯梁公之生
0550a16: 氣時及暮春芳菲盡褪回顧窮谷朽株覺有潤澤。
0550a17: 題蘭卷
0550a18: 認之為蘭乃是逐色謂其有香是謂尋香尋香逐色
0550a19: 道所不取況紙上所見實非蘭本無香何移人鼻孔
0550a20: 如此則知此卷留在世間惑亂人未有了日。
0550a21: 書陸包山畫冊
0550a22: 余山林人也遇無山水處每鬱鬱不樂見殘山剩水
0550a23: 如遊故園喜出望外見一華一草一蟲一鳥如遇故
0550a24: 友輒復留連不舍韓雲居士出此冊示余四時之代
0550a25: 謝榮悴飛鳴恍在眉睫殊可以悅人第恨不能袖之
0550a26: 而去又復鬱鬱不樂也。
0550a27: 嬾齋印跋
0550a28: 惟人思所用則思所具余自壬辰入太白也法流道
0550a29: 舊往往就余索語語既不佳隹必得印章以助顏色嘉
0550a30: 禾徐君士白知古篆梅谿勝公為余致四印一曰玲
0550b01: 瓏嗣響一曰太白峰前正令行一曰長庚主法其四
0550b02: 則天童牧老復補余名蓋五也是五者施之各有其
0550b03: 宜而長箋短幅未能悉稱棲於山索於人惟其艱因
0550b04: 始學筆刀之法刀既不如筆隨腕之疾徐而石又不
0550b05: 如紙之潤滑任意為之皆天真也諸禪子見余入是
0550b06: 三昧已巳屢致粗石阿余所好余亦悅而忘之不之貴
0550b07: 自春徂冬既學其小復試其大大小得九九之數焉
0550b08: 偶為上座與麼氏覷破捧觀摩挲咄咄不休曰是奚
0550b09: 而來曩嘗見譜之玟玉者數數矣系之論著者數數
0550b10: 矣是奚而來得乎心應乎手遊乎刃載乎石文外之
0550b11: 意非傳所秘雖昔之專家相揖焉請登諸章雁行於
0550b12: 楮之上使有勝流真賞知此不思議境界塵塵具
0550b13: 也余曰子欲珍藏乎古與俗吾不知之然君子之學
0550b14: 日新而歲無窮假余眼不昏腕老而健焉知來者之
0550b15: 不如今也子能以古石致我以古篆勗我三年之後
0550b16: 當必凌駕古人是九九者或不足觀也已。
0550b17: 觀松雪硯
0550b18: 此硯得來已數年未嘗試墨不知其石質之上下及
0550b19: 古與近也入太白之三年春暮心閒無事因取證具
0550b20: 博古眼者適侍者有舊墨佐以新泉磨之石果細而
0550b21: 出墨不吝同玩五六人咸曰石良乃濡硯上所發墨
0550b22: 書此。
0550b23: 記圖書古硯
0550b24: 潦水盡而寒潭清煙光凝而莫山紫此王子安滕王
0550b25: 閣序中句也其實秋景之佳隹絕處足以盡之詩人筆
0550b26: 端造化殆非庸流粗漢所知喜藏主供余圖章鐫此
0550b27: 十四字刀法甚古蒼不知何人手持想久之首座硯
0550b28: 似古細驗損處大約售古者以刀磨成首座為其惑
0550b29: 而寶之然余但取座從吾所好亦欣然以墨試之真
0550b30: 偽不再辨也。
0550c01: 雜著
0550c02: 雨窗閒話四則寫寄顧敬修居士
0550c03: 余春初從嘉興過魏塘遊錢氏諸園梅花雖不及西
0550c04: 山亦可謂飽看矣因作意二月中放櫂秀峰三洋再
0550c05: 看桃花兼賞湖光山色從是遂喫枇杷楊梅然後收
0550c06: 足過夏天忌余貪一病遂阻反添憂惱覓方煎藥諸
0550c07: 不祥事至今循墻摸壁以此知人之行止固自有數
0550c08: 妄想不可太濃。
0550c09: 四月下浣過葑溪靜室葵榴競開端陽已巳近愛物情
0550c10: 之知時也杏子半熟纍纍在樹頭望之不覺流涎而
0550c11: 墻外或有攘者其略紅不數枚鳥雀又來先啄無已巳
0550c12: 盡摘之置于筐筐兩日皆大熟入齒皆無自然之味
0550c13: 以致其熟皆人力也從是言之佛祖絕言語之道向
0550c14: 人口授意談者舉非自熟之杏也。
0550c15: 梅雨夜來童子覓盆盎置庭中驗雨寸數童子若是
0550c16: 老農喜可知也然老農若無秧種在懷雨之有無大
0550c17: 小直似浮雲過目耳何切於念哉求道者類是惟具
0550c18: 學佛種子聞尊宿一言半句急如秧種之候雨勃然
0550c19: 發生此所謂時雨之化也古人云吾常於此切倘其
0550c20: 然乎。
0550c21: 余所寓稱閒來居自誌得閒而來居此也左右無鄰
0550c22: 獨松庵在前以竹樹稠密禽聲上下如在遠山幽谷
0550c23: 溪東漁網亦時時見之當牛則攜策就松庵之傍南
0550c24: 薰送涼爽然自得也或者曰隨寓而安無外是矣余
0550c25: 曰里仁為美今擇地而得是幽深清涼余受松庵庇
0550c26: 蔭良多惡可稱余之善而沒鄰之善哉或咸稱善。
0550c27: 壽生庵曉起得語三則書示睿能禪子
0550c28: 陽生月盡罄口臘梅在墻角邊半吞半吐談莊子天
0550c29: 運一章將謂無人證明卻被太湖石覷破。
0550c30: 二
0551a01: 報鐘一鳴釋迦老子與彌勒大士下人間世壽生庵
0551a02: 碧沼朱魚忽然點首仰沫白牯黧奴盡皆知有時節
0551a03: 亦太分明。
0551a04: 三
0551a05: 必有寢衣長一身有半山僧衲被展開較短夜來亦
0551a06: 得暖氣吾衰已巳甚不意夢見夫子在腳跟邊。
0551a07: 疏
0551a08: 湛明禪人之江右持缽疏
0551a09: 原夫阿難持缽世尊召依七佛儀空生取食維摩指
0551a10: 隨六師墮循乞之道固古佛家風矣所以衲僧無住
0551a11: 相比丘無恒產衲僧無住相故隨緣即道場比丘無
0551a12: 恒產故所在皆檀施江西湖南便與麼去來牟米菽
0551a13: 廣化將來本從國王地上生成亦乃如來藏中同具
0551a14: 初非外物原是家珍入此大解脫法門即證不思議
0551a15: 境界所謂於食等者於法亦等施者受者等無差別
0551a16: 夫如是則淨名香積摶作雲門胡餅黃頭碧眼直教
0551a17: 塞斷咽喉白牯黧奴一任飽齁齁地。
0551a18: 月印上人投老叢林疏
0551a19: 唐百丈大智禪師肇置叢林垂法後世相傳咸為老
0551a20: 病沙門得終其養故今湖海方袍圓頂之士或有疾
0551a21: 作或慮老之將至悉依叢林作家舍想是亦一道也
0551a22: 而義未盡然蓋沙門欲決生死疑近知識座宜投叢
0551a23: 林欲夙興夜寐檢束身心宜住叢林欲立節立行磨
0551a24: 礱砥礪成辦道業兼之博聞廣見正當不舍叢林是
0551a25: 知叢林不專為老病終養之所乃培養學人陶鑄聖
0551a26: 凡之窟矣月上人參玄人也未病未老欲久依叢林
0551a27: 而住志在此也雖然人之壯而漸老也猶四時焉春
0551a28: 必有冬人之強而忽病也猶春時之卉焉艷而遽萎
0551a29: 吾人所不能免者明乎斯義則知月上人未病未老
0551a30: 而慮及老病乃真知無常為生死人凡事豫則立其
0551b01: 誰曰太早計。
0551b02: 四維寬公把苑疏
0551b03: 古尊宿得意之後多向水邊林下把苑蓋頭隱遁過
0551b04: 時因緣湊集不妨登高座揮麈尾接物利生續佛慧
0551b05: 命此常論也乃若釋迦不出世達磨不西來無有佛
0551b06: 涅槃無有涅槃佛則誰為出世誰為利生又誰為把
0551b07: 苑蓋頭隱遁過時者乎寬公勉之把茅蓋頭頭本明
0551b08: 露水邊林下優哉游哉度生已巳畢盍歸乎來。
0551b09: 供天台阿羅漢及諸名山疏
0551b10: 按唐宣律師問韋馱天神世間福德何等最大天神
0551b11: 答唯飯僧最大蓋僧為佛子續佛慧命代佛揚化其
0551b12: 為世福田也固宜而況世間曠野深山聖道場地皆
0551b13: 阿羅漢之所住持世間麤人所不能見而諸賢聖往
0551b14: 往應跡遊歷其間如昔天台之寒山拾得混國清寺
0551b15: 中執爨滌器狂歌大笑樺冠木屐忽往忽來人孰知
0551b16: 其為文殊普賢也哉是知世間青山白社觸著磕著
0551b17: 何在無聖賢遊戲但世人不能物色之耳苟能具眼
0551b18: 不取於相則在在皆聖道場人人皆阿羅漢豈天台
0551b19: 一山獨有阿羅漢耶阿羅漢乃梵語此云無生出三
0551b20: 界二十五有塵勞超分段生死受如來付囑應供人
0551b21: 天福利一切群情檀越宜興供養雖然繭足千里以
0551b22: 花香末香上饌妙衣珍珠纓絡施佛及僧福德固勝
0551b23: 矣亦知所謂法供養乎昔智者大師讀法華至藥王
0551b24: 焚身處見得靈山一會儼然未散噫此去西天路迢
0551b25: 迢十萬餘況世尊入滅已巳千餘歲如何見得儼然未
0551b26: 散有人於此覷破智者大師悟處便知藥王菩薩行
0551b27: 處可謂是真精進是名真法供養如來。
0551b28: 天台文殊寺化供疏
0551b29: 茫茫大塊載我以形勞我以生雖尊卑異處愚智殊
0551b30: 途至若眉目相對血氣相親軀命未有不同者軀命
0551c01: 同而生生之理曷可不備焉是故古先聖王平治水
0551c02: 土教之樹畜無失其時重民食也民食備然後教化
0551c03: 興即竺乾聖人出世教學者割絕貪愛離諸取著直
0551c04: 證無為然不免持缽分衛雖然大千游戲一瓶一缽
0551c05: 未嘗不可至若把苑蓋頭於窮山則食時缽盂誰向
0551c06: 採松煨芋古有其人火種刀耕初難其事此某上人
0551c07: 所以住天台不免下山行乞也上人本吳人曾參天
0551c08: 童立行誠愨其結苑台山即古文殊寺荒址寺肇名
0551c09: 晉天福間蓋勝道場也矢願追還舊觀有待夫時節
0551c10: 因緣。
0551c11: 虞山興福禪寺復殿東舊產疏
0551c12: 世間法其常耶二切有為法如夢幻泡影其非常耶
0551c13: 是法住法位世間相常住以常而論則古今天地古
0551c14: 今日月古今人物古今山河無動無變以幻言之不
0551c15: 特滄桑瞬息即十方佛土猶如空花亂起亂滅而昧
0551c16: 者不覺往往認玉山銀海為不朽取著夢境興牛山
0551c17: 之涕可不哀耶然究其極變幻常住本一相無二第
0551c18: 迷悟不同有如諸天共寶器食隨其福業飯色有精
0551c19: 粗之異惟達法大士入三摩提作水月觀則於道不
0551c20: 期精粗焉興福古名破山寺自昔倪州牧德光舍宅
0551c21: 常少府遊于斯有山光潭影之句膾炙人口雖其間
0551c22: 法運有隆替乃至今一燈炳然青山如故可謂千年
0551c23: 常住矣寺之規制古甚宏敝其佛殿東自空心潭以
0551c24: 南達于寺路林木翳然相傳古時地藏殿基于是久
0551c25: 已屬於長者家萬曆間吳越忠懿王所造舍利銅塔
0551c26: 從是涌出聞見信然長者念茲為三寶之地也矢志
0551c27: 讓於寺寺僧感之願償其價而不得朝夕往觀亭亭
0551c28: 林樹為寺左屏翰名流碩德探奇覽勝咸謂設非寺
0551c29: 蓄亦宜珍護況茲本佛地而滄桑變幻長者既不肯
0551c30: 久留於俗劫火洞然我土安隱寺眾敢不復領常住
0552a01: 之業乎是不免告夫布金檀越所冀結現生緣隆古
0552a02: 佛地無論將來證真解脫即載名貞石當與舍宅居
0552a03: 士共傳不朽。
0552a04: 題修大藏經卷
0552a05: 昔釋迦世尊坐菩提場隨眾機宜說一大藏教橫說
0552a06: 豎說事說理說頓說漸說廣說略說半說滿說正說
0552a07: 倒說法說喻說乃至隨俗說了義說塵亦說剎亦說
0552a08: 熾然說無間歇廓乎若杲日之麗天無所不照油然
0552a09: 若大雲之起世間無所不潤其奈一盲引眾盲天親
0552a10: 無著馬鳴龍樹造論相續歷代尊宿葛藤遍起亦猶
0552a11: 日月燈相錯而明以燭諸暗破山之有是藏已巳三十
0552a12: 餘年往來師僧春翻夏釋晨探夕討水母無眼求食
0552a13: 於蝦月久歲深顛前倒後未免函蓋參差部帙失序
0552a14: 主藏者不得不告報張三李四鄭七趙八大家著隻
0552a15: 眼從頭整理一遍正法常住上可以贊皇極下可以
0552a16: 遷眾善雖然有個公案世尊將入滅文殊請轉法輪
0552a17: 世尊咄曰吾四十九年未嘗說著一字云何請我再
0552a18: 轉法輪且世尊既未嘗說著一字者一大藏教從何
0552a19: 處得來呵呵具眼者辨。
0552a20: 海虞建廣善禪院疏
0552a21: 福山鎮南望邑城僅三十里許其去大海不咫尺雲
0552a22: 濤際天日在眉睫鎮之東門不數武有橋若虹橫臥
0552a23: 海口晨潮夕汐於斯吞吐客帆商舶於斯往來為邑
0552a24: 要津歲深橋敝登者戰恐鎮有善士方姓創意重搆
0552a25: 乃請于堯峰山緇侶同塵塵素誠實能興諸利益事
0552a26: 眾所歸信來經營之不踰年橋落成易木以石增狹
0552a27: 以廣往來者嘖嘖稱歎而塵之心獨未盡謂方今選
0552a28: 佛叢林散于吳而莫盛于越海北諸郡之緇衣白足
0552a29: 日有振錫而遠求木叉者有負笈而習聽了義者有
0552a30: 如野鶴冥鴻飄然而南叩西來大意者一葦抵岸四
0552b01: 無旅亭或宿或食何所投寄乃欲依橋拓址搆屋敷
0552b02: 楹接待來者維時眾信皆讚是言樂興是舉予聞而
0552b03: 嘉之因思乘輿以濟人梁成無病涉本非沙門所為
0552b04: 事而塵何肯委身良以諸佛法門廣大如海無善不
0552b05: 攝即一舉足間咸欲置斯人於坦途故塵之建橋其
0552b06: 行亦善矣況於茲地建剎以隆佛事其善不愈廣耶
0552b07: 鎮之南北其有聞風而贊成者是人功德與海無異
0552b08: 他時潮梵交作魚龍側耳令往來舳艫中人皆發深
0552b09: 省院之利益似未可以筆舌盡云。
0552b10: 普見法門念佛疏
0552b11: 昔善財童子參德雲比丘于妙高峰頂七日不見善
0552b12: 財悽惶憶念乃於別峰之上見德雲比丘徐步經行
0552b13: 善財稽首問菩薩行答言聖者我證念佛法門每舉
0552b14: 一念即見東方無數佛亦見南方無數佛亦見西方
0552b15: 無數佛亦見北方無數佛乃至上下十方佛舉念即
0552b16: 見念無盡見佛亦無盡善財聞已巳即證普見法門惟
0552b17: 我古南依憑村鎮鄉風古樸無郡邑奢靡之習衲子
0552b18: 過門往往曰何住此村院為也余獨居而樂之及歲
0552b19: 乙酉干戈紛作他處受兵者十不遺一獨此鎮晏然
0552b20: 無恙院中朝梵夜禪香火如昔得非此方信根深大
0552b21: 而默有神相歟今監院德悟更欲因陵為高將率閑
0552b22: 鎮具佛種性者皆一心念佛自一念至十念自十至
0552b23: 百自百至千自千至萬自萬至無數無盡念之誠無
0552b24: 論歲月念佛既無盡見佛亦無盡今之古之善財所
0552b25: 證人皆證之同遊華藏共休淨域豈特弭亂乎哉或
0552b26: 者進曰師臨濟之裔也主張斯道棒亦可喝亦可勸
0552b27: 人念佛何為也哉余應之曰永明宗門之傑也錢王
0552b28: 崇事之而晝夜彌陀千萬聲者獨何歟蓋有見矣。
0552b29: 虞山拂水庵建地藏菩薩殿疏
0552b30: 古稱堯舜之道巍巍難名然挈其要孝弟而已巳矣佛
0552c01: 祖之道雖彌綸汪洋然會其歸智悲而已巳矣智圓悲
0552c02: 大無一生之不度無一生之不空空者以其智也度
0552c03: 者以其悲也悲故不捨智故不著不著者離世間也
0552c04: 不捨者即世間也夫能不即不離如鳥雙翼如車二
0552c05: 輪佛祖之道存乎其中豈特一佛一菩薩云然哉乃
0552c06: 千聖共由無偏無墜直達妙莊嚴路者矣是故廣其
0552c07: 智盡十虛窮三際人天仙鬼何莫非在鑒燭之中大
0552c08: 其悲舉仇讎凡異類總在我提攜之手而地藏菩薩
0552c09: 獨身坐地獄中以行慈者其願有不同也地獄苦之
0552c10: 最也是故以身先之嗚呼如經所言閻浮提人舉足
0552c11: 下足無非是罪鐵床銅柱解脫何期冥冥長夜不有
0552c12: 慧炬燭之則溺斯深矣昏昏大夢不有覺者呼之則
0552c13: 醒無時矣況鐵面閻羅面南而坐犯者俯地拷掠百
0552c14: 端苟非地藏菩薩之金錫照耀其肯讓半點人情乎
0552c15: 是故凡在有情諸愆未淨宜先歸依地藏菩薩而地
0552c16: 藏菩薩分身於處處不為多也拂水在虞山之顛有
0552c17: 玄武殿春秋之交方百里間投香者踵接如蟻靡不
0552c18: 敬而神之庵在東因神而知有佛因遊觀而得瞻菩
0552c19: 薩慈相為將來依怙造是功德與山俱隆矣僧滌心
0552c20: 本縣人戊子臘月授戒興福已巳發心塑聖像茲欲建
0552c21: 聖殿余故表菩薩深願以堅信根焉。
0552c22: 嘉興真如寺禪堂重建韋馱殿疏
0552c23: 禾之梵剎在雉堞中者皆金碧莊嚴輪奐雄傑余每
0552c24: 舟行望之忽忽焉神遊靈鷲矣雉堞之南去郭不逮
0552c25: 煙樹蒙密有塔巋然近河干者真如寺也此寺大有
0552c26: 山林之意而苾芻居於斯古所謂給孤祗樹之園或
0552c27: 類是歟塔於乙酉遭兵火寺尚無恙但往來溪濱失
0552c28: 此塔影如人群中無大人先生之卓立偉然者失所
0552c29: 瞻仰不知者過此則寺又類夫大家巨室之園莊若
0552c30: 宗苦行衲也發願重建而功甚浩事甚鉅時節蓋有
0553a01: 待也寺大殿踞中西南有禪堂長水法師受瑯琊印
0553a02: 囑歸著楞嚴義海骨塔在焉數年之前三峰漢和尚
0553a03: 唱道於此寺中同袍宰官士庶翕然歸化宗風為之
0553a04: 一振於今弘護如昔獨住堂者無恒漸致圮圯落堂後
0553a05: 有高樓宛陵詹公作郡時造有大彌勒佛南向坦腹
0553a06: 而坐堂外舊有韋馱殿北向大雄以示衛法今無矣
0553a07: 慧月大德久住天台近與二三道侶同居此堂殫力
0553a08: 興古剎脩叢林先謀建韋天殿勸諸士信開檀波羅
0553a09: 密門余曰勝事也為題此冊。
0553a10: 興化普潤庵募藏經疏
0553a11: 文王既沒文不在茲乎孟軻氏尊仲尼聖之時誦此
0553a12: 又聖之任者也故仲尼沒仲尼之文與墳典並傳於
0553a13: 世而世之平治卒賴之釋迦老子示寂竺乾二千有
0553a14: 餘歲緇林學者欲覯其遺文將奚求昭易普潤庵鄉
0553a15: 長者黎太沖居士所建始為僧邸後表禪叢雪竇和
0553a16: 尚於此行摩竭令一時縉紳士庶皆知有向上事庚
0553a17: 寅冬余來城西極樂庵其門弟子飲法乳者咸集君
0553a18: 子所過者化蓋有然耶禪人無文曾參余古南巾瓶
0553a19: 左右申酉以來道途梗塞息足于普潤念教外別傳
0553a20: 不立文字和尚已巳為此邦緇素拈出斯蓋無文之文
0553a21: 正法眼藏也而耆闍結集大雄氏平日所談之文未
0553a22: 見於普潤學者進修失所憑依余因謂曰子將求佛
0553a23: 遺文歟從是南行渡大江漸次而進有城名嘉禾城
0553a24: 有寺曰楞嚴佛之遺文盡在於是舍是無所求矣曰
0553a25: 徒手求法可乎余曰子未知求法之方也欲求佛文
0553a26: 先求物理欲求物理先求己巳誠己巳苟誠也人將相也
0553a27: 又何疑日佛之文祖之語同乎余曰在人不在文古
0553a28: 德有從酒樓蒿里聞歌而悟開正法眼者況佛文中
0553a29: 智辯無礙達一切法真實救世甚深微妙之語乎若
0553a30: 開軸者能如群蜂採取花脂不損花相又如鵝王擇
0553b01: 乳而飲不見水相斯何以異又何必同說是語已巳文
0553b02: 起合掌歡喜踊躍一志以求佛文。
0553b03: 天童鏡池老宿募修祖塔冊
0553b04: 祖師法王之位也祖塔山門之鎮也天童自東谷庵
0553b05: 迤邐而西訖于玲瓏岩其間祖塔非一年世寢遠頹
0553b06: 仆亦非一至有窪陷者戊己巳之交先師挈衲子輩躬
0553b07: 自拮据效畚鍾還鎚鑿頹者正之仆者起之陷者窿
0553b08: 之將浬者復表而出之其佛果庵西玲瓏巖左共六
0553b09: 七塔則囑鏡師焉鏡師受囑會時荒亂未果初願今
0553b10: 甲午春過余丈室方登樓看山把茶未啜忽憶先師
0553b11: 前語乃曰祖師公案未完即先老人意中公案未完
0553b12: 也得不負曩日之面囑乎隨請予直述其事諗于緇
0553b13: 素共作布金長者余因念祖塔為山門之鎮祖師為
0553b14: 法中之王因塔而思祖因祖而知法因知法得為佛
0553b15: 祖兒孫遊大菩提路息生死苦輪而棲最上乘禪苟
0553b16: 具信根慕法教喜心捨心寧不油然生發歟然鏡師
0553b17: 宏智傳裔也慈航樸弁山阡等六七塔皆臨濟下尊
0553b18: 宿也先師囑鏡師修是塔不止勵在山勤舊無忘其
0553b19: 法必以祖塔為重且勵後之登方廣座住是山者必
0553b20: 知祖師大同之法無分疆域無涉爭論則祖庭之隆
0553b21: 宗風之播不將與海山並其高深乎此蓋先師之微
0553b22: 意不然在山之塔俱新矣乃以此櫐然六七老古錐
0553b23: 囑鏡師者獨何歟。
0553b24: 榜
0553b25: 興福禪寺結冬榜
0553b26: 蓋聞靈鷲拈花古佛宗風西扇少林面壁祖師法印
0553b27: 東傳白社緇林盡有大乘氣象深山鬧市同為末世
0553b28: 津梁典籍彰明激揚孤迥是爾春秋行腳不無摳衣
0553b29: 問道之徒冬夏安禪遂有入室決疑之士經律論盡
0553b30: 行拋卻心意識未肯馳求行李蕭蕭草鞋索索屏跡
0553c01: 于三條椽下一聽鉗鎚凝神於七尺單前惟研句意
0553c02: 匪招徠之可致豈言語之能形衲被蒙頭霜風撲面
0553c03: 水窮山盡智汔情枯陡看滴水冰生留得紅罏雪片
0553c04: 不覺冷灰豆爆竟為臘月蓮花供養是人勝事百千
0553c05: 諸佛在佛自有明言讚揚此法能集河沙善根其根
0553c06: 亦為最利所冀杖來龐老主賓之句互揚缽遇淨名
0553c07: 財法之施平等所趨皆善在會同欣。
0553c08: 
0553c09: 
0553c10: 
0553c11: 
0553c12: 
0553c13: 
0553c14: 
0553c15: 
0553c16: 
0553c17: 
0553c18: 
0553c19: 
0553c20: 嬾齋別集卷二終
