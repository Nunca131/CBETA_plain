0915a01: 閑居編第三十四
0915a02: 宋孤山沙門　智圓　著
0915a03: 錢唐兜率院界相牓序
0915a04: 兜率院者皇朝太平興國元年忠懿王所建也厥事
0915a05: 裁訖會王納版藉歸于天子故結界之法無得行也
0915a06: 大律師梧公勤以訓人勇於為法大中祥符九年夏
0915a07: 四月十三日由寺之聖果而來居焉將傳授乎毗尼
0915a08: 眾沙門紫其服者曰慈度之請也至止之翼日
0915a09: 英畢臻梵筵肇啟舉知律者以白二法行結界事起
0915a10: 居有儀宣秉有序作法既周大界斯成而今而後依
0915a11: 是住者為能秉有成濟之功為所召無奔馳之勞攝
0915a12: 衣焉攝食焉說戒焉自恣焉凡曰章可舉而行孰
0915a13: 謂其地弱不勝乎噫忠懿經構于前梧公結界于後
0915a14: 二者既備道繇是光雖財法之兩殊及其立事一也
0915a15: 吾以定慧訓乎來學且知聖道以戒律為始因諾來
0915a16: 命序其所以然也。
0915a17: 遺囑
0915a18: 吾念沒後殘軀方囑汝輩棄之中野流之長川以
0915a19: 飲蜚走鱗介類諒汝輩必不能遵方囑以闍維而斫
0915a20: 伐燒所皆密邇塔廟則有臭氣熏穢之咎始欲土葬
0915a21: 復慮惑陰陽家流向背吉凶之說抑又妨墾耕之地
0915a22: 費信施之財皆吾心所不欲也乃預鑿土窟藏陶器
0915a23: 一以為歸全之具吾沒後不須剃頭不須澡洗宜歛
0915a24: 以浴衣不得停留即時以錢若衣雇淨人舁送窟所
0915b01: 內陶器中窟戶用磚石三兩重甃之不得報俗眷及
0915b02: 朋友門人不得發遺書不得變服號咷人或慰之慼
0915b03: 容掩泣而已巳此亦不壞世諦也不得率眾人錢以供
0915b04: 喪事所有衣什物一毫以上準律分之臥蹋臥具
0915b05: 書及內外典籍除他人者悉與如理其瑪瑙院乃
0915b06: 為政思齊浩才者或經始之或佐成之仰現前僧同
0915b07: 付與三子其或他行則召來付之任彼施為或別請
0915b08: 宗師或昆弟共住或承襲講演或易作禪居或更為
0915b09: 律院苟無害於人有益於道則無不可若乃立身行
0915b10: 道之事息心達本之旨吾述之翰墨不鮮矣此無復
0915b11: 言矣其所囑後事遵吾行之則吾法門眷屬世世與
0915b12: 師俱生共揚妙道厥或不遵則魔之黨非吾徒也世
0915b13: 人或怪汝所行而見責當出此牘以示之天禧己巳未
0915b14: 季春朔手寫于版懸諸講堂之左。
0915b15: 病夫傳
0915b16: 病夫者以其猒猒常病故以為號杜門窮居簞食
0915b17: 瓢飲不交世俗每精別方書調品藥石以自醫病少
0915b18: 間則討論籍以自娛或議一事著一文必宗於道
0915b19: 本於仁懲乎惡勸乎善謂三教之大其不可遺也
0915b20: 行五常正三綱得人倫之大體儒有焉絕聖智守
0915b21: 雌保弱道有焉自因克果反妄歸真俾千變萬態復
0915b22: 乎心性釋有焉吾心其病乎三教其藥乎矧病之有
0915b23: 三藥可廢邪吾道其鼎乎三教其足乎欲鼎之不覆
0915b24: 足可折邪為儒者或以多愛見罪攻異為謗病夫且
0915c01: 不易乎世不變其說也時或登山臨水搜吟寫望夭
0915c02: 夭如也申申如也不以體中羸耗為苦寂寥自得以
0915c03: 矯時態雖富貴權豪而托病不附雖大名厚利而托
0915c04: 病不苟雖清商流徵而托病不聽雖膏梁甘旨而托
0915c05: 病不嗜由者不為權所動不為名所役不為音所聾
0915c06: 不為味所爽不為人所忌不為俗所混而全生之用
0915c07: 見素之道盡蘊於病中矣病之時義大矣哉作病
0915c08: 賦以言其道。
0915c09: 病賦并序
0915c10: 吾患脾病語久食飽輒氣喘汗流耳鳴目眩不堪
0915c11: 其苦也且夫聖如仲尼達若伯陽累乎有形亦未能
0915c12: 逃斯患也然雖凡聖賢愚之所共有句達與不達中
0915c13: 心高下如塗漢焉是知悵然不樂為病所困者下愚
0915c14: 也泰然無悶以道自持者上智也矧吾稟金方之訓
0915c15: 學至真之法豈可以小疾煎熬而忘於道乎抑又
0915c16: 聞諸天台云夫治病有四焉謂藥治假想治術治
0915c17: 第一義治吾不敏庶幾上智之道而以理觀為專治
0915c18: 蓋第一義之謂也因作賦以導其志云。
0915c19: 四大相攻五藏不利隱几搘杖乖情惱意
0915c20: 性情以道制心以義庶乎斯旨從何取類
0915c21: 伊昔仲尼亦有其疾其道皎如請禱惟失
0915c22: 伊昔伯陽迺嗟大患其道在焉有身靡間
0915c23: 吾師寂默不遠其則方丈寢床其儀不忒
0915c24: 病從心作惟病是色色全是心胡為自賊
0916a01: 心體本無病從何得藥非芝醫非扁和
0916a02: 病斯無病誰涅誰磨病乎病乎其如予何
0916a03: 講堂銘
0916a04: 能仁去世微言在茲四依不興流通殆而
0916a05: 爰命哲人扶顛持危力揚彝訓提綱振維
0916a06: 法鼓其鏜法輪載脂為人模範慎爾威儀
0916a07: 行道有勇擊蒙忘疲來而不距往而不追
0916a08: 摧邪務本顯正務滋其告無瀆其辭無枝
0916a09: 善世不伐多聞闕疑辨惑以智攝物以慈
0916a10: 勒銘講堂敢告法師
0916a11: 蟲銘
0916a12: 密室有蟲思遊大空紙兮有狀而塞空隙兮無形
0916a13: 而通無形者非彼所見有狀者是彼所從腦扣擊而
0916a14: 欲碎聲啁而無窮吾驅之空隙而俾度彼還扣
0916a15: 紙而如故蟲乎蟲乎徒有出心自昧出路爾將誰咎
0916a16: 兮啾啾哀訴。
0916a17: 
0916a18: 閑居編第三十四
