0877c08: 
0877c09: 
0877c10: 閑居編第八
0877c11: 
0877c12: 宋孤山沙門　智圓　著
0877c13: 注刪定戒本序
0877c14: 佛氏之立言訓世者三曰經曰律曰論原夫誘初學
0877c15: 明製度其律藏為要乎洎乎部執叢起而四分之宗
0877c16: 復為律藏之要矣若乃直舉綱條發號施令者則戒
0877c17: 經之文又要於四分矣故制半月一誦之俾無犯者
0877c18: 所以知競慎有犯者所以勿憚改噫戒經之要如是
0877c19: 乎初耶舍誦梵本羅什譯為秦言至南山為之注解
0877c20: 復嫌本文之過質又刪定焉自時誦習者咸舍舊而
0877c21: 從新矣若然刪定又為戒經之要也沙門覺猷苦心
0877c22: 律學遂遷澄照舊注以釋刪定新文披辭見意不俟
0877c23: 終日俾至要之說利於來世猷有力焉以序為請者
0877c24: 三載矣一日興來遂操觚直書以冠其文。
0878a01: 注觀心論後序
0878a02: 昔草堂禪師注賢首疏於起信文下此既古賢用
0878a03: 意予竊焉抑又斯疏多歷年所遺編簡不無同
0878a04: 異其或釋文前三寫訛舛者必修定之改易之庶
0878a05: 幾來尋文曉義不終日遵乎慈訓澄神內照無
0878a06: 患力不足也知我者且不以嚬專輒之為誚乎時
0878a07: 聖宋三葉天王有事於汾陰之歲歲在辛亥正月既
0878a08: 望注畢序。
0878a09: 智者十德禮贊序
0878a10: 禮記曰其先祖無美而稱之者是誣也有善而弗知
0878a11: 不明也知而不傳不仁也此三者君子之所恥也噫
0878a12: 在釋子豈不然耶吾祖智者行位昭明功德廣大愚
0878a13: 忝傳其道為一十六世之法孫也每至諱日雖薦以
0878a14: 蘋藻曾無頌詠不亦恥乎法華玄義之初章安稱師
0878a15: 十事而云唯我智者具諸功德故智盛美盡在茲矣
0878a16: 因列而為讚雖辭理無取幸逃知而弗傳之責爾時
0878a17: 大宋大中祥符八年龍集乙卯閏六月吉日於西湖
0878a18: 崇福寺講堂序。
0878a19: 淨土贊并序
0878a20: 曰天理湛寂詎可以淨乎穢乎延乎促乎彼乎此乎
0878a21: 而思量擬議者哉然而悟之則為聖為真為修德為
0878a22: 合覺為還源為涅槃迷之則為凡為妄為性德為合
0878a23: 塵為隨流為生死大矣哉聖人之先覺也憫其未覺
0878a24: 焉於是乎土現清淨壽延無量端拱東向而慈眼無
0878b01: 偏視俾我迷厭穢而忻淨惡此娑婆而取彼安養
0878b02: 矣既而升寶剎覲法王目神變耳妙訓則湛寂之性
0878b03: 不遠復矣達十方太悉我心現矧依空之土復何
0878b04: 有哉噫如是證悟者孰不由其厭穢忻淨惡促好延
0878b05: 捨此取彼之心而致乎而況達忻厭而無忻厭了好
0878b06: 惡而無好惡知取捨而無取捨者耶是故釋迦現穢
0878b07: 土而俾厭彌陀現淨土而俾忻其有旨哉吾慈母馬
0878b08: 氏生厭穢境死忻淨剎壽七十有一而終寢疾之際
0878b09: 以所造淨土無量壽像囑吾以供養承事焉十載于
0878b10: 茲矣嗚呼母人之德其在免子於溺墜水火而已巳而
0878b11: 吾母也始能捨吾為佛徒次能資吾以學法末又約
0878b12: 吾以往生是能誨我於道也蓼莪之歎風樹之悲歲
0878b13: 月其邁而吾心不衰遂齋莊馨爐染毫作淨土贊庶
0878b14: 祐我母陟乎聖階。
0878b15: 覺海澄圓廣大無邊無促無延其一
0878b16: 群失道自劫家寶生死浩浩其二
0878b17: 大覺軫慈淨國爰居俾我來思其三
0878b18: 金臺既升佛儀形悟我妙明其四
0878b19: 像以相贊以道取福我慈母其五
0878b20: 南山大師贊後序
0878b21: 友人擇梧律主嘗以南山事見託為讚凡三數載
0878b22: 矣既而多故莫遑染筆大中祥符七年青龍在甲寅
0878b23: 仲秋五日於西湖崇福寺講涅槃經至純陀品偶有
0878b24: 好事者持南山傳至余所居因覽之得其事類者八
0878c01: 乃次而讚之號曰南山大師禮讚文但詞句野質而
0878c02: 不足以歌詠盛德聊塞友人之請爾。
0878c03: 新印還源觀後序
0878c04: 新印還源觀者蓋信士某率財所置也昔在有唐杜
0878c05: 順大師內證法界之理外病眾生之迷於是扶華嚴
0878c06: 深旨而撰斯文以為後昆入道之行門焉是故其辭
0878c07: 簡而華其義玄而顯但多歷年所頗有舛誤世雖盛
0878c08: 行罔或條理今所印者迺博求眾本精詳得失而播
0878c09: 遷訛偽開濟正真亦已巳備矣俾黑白之眾無繕寫之
0878c10: 勞手披真文心存至理達依正不二悟凡聖一如無
0878c11: 修而修無證而證諸佛境界不遠而復其流通之益
0878c12: 也如此與夫書山壁說田里者相去何若愚好聞善
0878c13: 道能無述哉時大宋祥符三年二月十一日錢唐釋
0878c14: 智圓序。
0878c15: 
0878c16: 閑居編第八
