0717a01: 始終心要
0717a02: 唐天台沙門釋湛然述
0717a03: 夫三諦者。天然之性德也。中諦者統一切法。真諦者泯一切法。俗諦者
0717a04: 立一切法。舉一即三非前後也。含生本具非造作之所得也。
0717a05: 悲夫祕藏不顯。三惑之所覆也。故無明翳乎法性。塵沙障乎化導。見
0717a06: 思阻乎空寂。
0717a07: 然茲三惑。乃體上之虛妄也。
0717a08: 於是大覺慈尊。喟然嘆曰。真如界內。絕生佛之假名。平等慧中。無自他
0717a09: 之形相。但以眾生妄想不自證得。莫之能返也。
0717a10: 由是立乎三觀。破乎三惑。證乎三智。成乎三德。
0717a11: 空觀者。破見思惑。證一切智。成般若德。假觀者。破塵沙惑。證道種智。成
0718a01: 解脫德。中觀者。破無明惑。證一切種智。成法身德。
0718a02: 然茲三惑三觀三智三德。非各別也。非異時也。天然之理。具諸法故。
0718a03: 然此三諦性之自爾。迷茲三諦轉成三惑。惑破藉乎三觀。觀成證乎三
0718a04: 智。智成成乎三德。從因至果。非漸修也。說之次第。理非次第。大綱如此。
0718a05: 綱目可尋。
0718a06: 始終心要竟
