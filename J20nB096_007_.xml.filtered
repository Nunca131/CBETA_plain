0445a01: 周易禪解卷第七
0445a02: 北天目道人蕅益智旭著
0445a03: 下經之三
0445a04: 離下震上
0445a05: 豐。亨。王假之。勿憂。宜日中。
0445a06: 家有妻妾則豐。國有多士則豐。觀心有事禪助道
0445a07: 則豐。豐則必亨。然非王不足以致豐。豐則可憂。而
0445a08: 勿徒憂。但宜如日之明照萬彙可也。
0445a09: 彖曰。豐。大也。明以動。故豐。王假之。尚大也。勿憂宜日
0445a10: 中。宜照天下也。日中則昃。月盈則食。天地盈虛。與時
0445a11: 消息。而況於人乎。況於鬼神乎。
0445a12: 明而不動。動不以明。皆非王者之道。皆不可以致
0445a13: 豐。故惟王乃能尚大耳。所謂勿憂宜日中者。亦非
0445a14: 止之令其不昃。正宜用其明以照天下。則不為豐
0445a15: 所蔽也。至于昃食盈虛。雖天地不能違時。徒憂何
0445a16: 益。
0445a17: 象曰。雷電皆至。豐。君子以折獄致刑。
0445a18: 折獄如電之照。致刑如雷之威。天之雷電。偶一至
0445a19: 焉。常至則物必壞。君子之用刑獄。不得已巳爾。輕用
0445a20: 則民必傷。天之雷電必在盛夏。君子之用刑獄。必
0445a21: 于豐樂康阜之時。
0445a22: 初九。遇其配主。雖旬無咎。往有尚。象曰。雖旬無咎。過
0445a23: 旬災也。
0445a24: 他卦六爻。每以陰陽相應為得。所謂沉潛剛克高
0445a25: 明柔克也。惟豐六爻。則陽與陽相得。陰與陰相得。
0445a26: 所謂強弗友剛克燮友柔克也。初九剛正。遇九四
0445a27: 為其配主。互相砥礪。故雖旬無咎。而往有尚。若不
0445b01: 速往。至于過旬。不免日中則昃而有災矣。
0445b02: 六二。豐其蔀。日中見斗。往得疑疾。有孚發若。吉。象曰。
0445b03: 有孚發若。信以發志也。
0445b04: 六二為離之主。至明者也。上與六五柔中合德。可
0445b05: 以互相資益。而六五為九四所隔。如豐其蔀而日
0445b06: 中見斗者焉。夫六五燮友。可以誠感。而不可以急
0445b07: 應。故往則反得疑疾。惟有孚發若則吉。蓋信以除
0445b08: 疑。發以撤蔀也。蔀本無實。因疑故有。志發則疑除。
0445b09: 疑除。則蔀撤而見九二之日矣。五本賢君。故其志
0445b10: 可發。
0445b11: 九三。豐其沛。日中見沫。折其右肱。無咎。象曰。豐其沛。
0445b12: 不可大事也。折其右肱。終不可用也。
0445b13: 以剛正而居離體。可以照天下者也。應于上六。陰
0445b14: 陽交而霈然大雨。故于日中但見水沫紛飛。失王
0445b15: 假尚大之事。終不可以有為矣。明莫若左。動莫若
0445b16: 右。上六居震之極。妄動自傷。故在九三如折右肱。
0445b17: 此上之咎。非三咎也。
0445b18: 九四。豐其蔀。日中見斗。遇其夷主。吉。象曰。豐其蔀。位
0445b19: 不當也。日中見斗。幽不明也。遇其夷主。吉行也。
0445b20: 以陽剛為震之主。興雲蔽日。故為豐蔀見斗。幸遇
0445b21: 初九剛正。如日方升而往有尚。力能等我而為夷
0445b22: 主。相與摧散陰霾。行照天下。不失豐亨之義。故吉
0445b23: 也。六二之豐蔀見斗。乃指六五被九四所蔽。今九
0445b24: 四則自豐其蔀。致使日中見斗。故以位不當幽不
0445b25: 明責之。
0445b26: 六五。來章。有慶譽。吉。象曰。六五之吉。有慶也。
0445b27: 柔中居尊。而六二以信發之。雖全賴彼離明之德。
0445c01: 亦實由我能來之也。君臣合德。天下胥蒙其慶矣。
0445c02: 上六。豐其屋。蔀其家。闚其戶。闃其無人。三歲不覿。凶。
0445c03: 象曰。豐其屋。天際翔也。闚其戶。闃其無人。自藏也。
0445c04: 以陰居陰。處震之極。豐之上。拒絕離明。惟恐容光
0445c05: 之或照及我也。故豐其屋。則堂高數仞。飛檐斜桷。
0445c06: 若欲翔于天際者。蔀其家。則多設覆蔽。深自藏隱。
0445c07: 縱闚戶而闃若無人者。此乃從闇至闇。雖至三歲
0445c08: 猶不相覿。凶何如哉。三歲言其甚久。亦以隔于九
0445c09: 三。共三爻故。
0445c10: 艮下離上
0445c11: 旅。小亨。旅貞吉。
0445c12: 日中則昃。月盈則食。故次豐之後明旅也。豐以尚
0445c13: 大。旅以小亨。貞豈有大小哉。在大則大。在小則小。
0445c14: 要不失其貞而已巳。不失其貞。則無往而不吉矣。
0445c15: 彖曰。旅。小亨。柔得中乎外而順乎剛。止而麗乎明。是
0445c16: 以小亨旅貞吉也。旅之時義大矣哉。
0445c17: 在外故名為旅。處旅莫尚于柔。用柔莫貴于得中。
0445c18: 得中則能順剛。而天下無難處之境矣。止故能隨
0445c19: 寓而安。麗明故能見機而作。此旅之貞。即乾之貞。
0445c20: 即坤之貞。即大易之貞也。從來大聖大賢。自天子
0445c21: 至于庶人。無不全以乾坤大易之貞而處旅。無不
0445c22: 即于旅時而具見乾坤大易之貞者。詎可以造次
0445c23: 而忽其時義之大哉。佛法釋者。下三土無非旅泊
0445c24: 于三土中作大佛事。故時義大。若以寂光法身視
0445c25: 之。仍名小亨。
0445c26: 象曰。山上有火。旅。君子以明慎用刑而不留獄。
0445c27: 山如亭舍。火如過客。君子之省方巡狩也。法離之
0446a01: 明。法艮之慎。故刑可用而獄不可留。蓋設使留獄
0446a02: 不決。則不惟失離之明。亦且失艮之慎矣。觀心釋
0446a03: 者。念起即覺。覺即推破。不墮掉悔也。
0446a04: 初六。旅瑣瑣。斯其所取災。象曰。旅瑣瑣。志窮災也。
0446a05: 陰柔在下。不中不正。旅而瑣瑣者也。瑣瑣猶云屑
0446a06: 屑。由無高明遠大之志。所以自取其災。
0446a07: 六二。旅即次。懷其資。得童僕貞。象曰。得童僕貞。終無
0446a08: 尤也。
0446a09: 當旅之時。各以在上相近之爻為次為處為巢。而
0446a10: 陰宜依陽。陽宜附陰。今六二陰柔中正。順乎九三
0446a11: 之剛。故為即次。以陰居陰。而在艮體。為懷其資。下
0446a12: 有瑣瑣之初六。而無二心于我。為得童僕貞。夫即
0446a13: 次懷資猶屬外緣。得童僕僮貞則由內德。有德如是。
0446a14: 可謂旅貞吉矣。故終無尤。
0446a15: 九三。旅焚其次。喪其童僕。貞厲。象曰。旅焚其次。亦以
0446a16: 傷矣。以旅與下。其義喪也。
0446a17: 三以四為其次。而以陽遇陽。又屬離體。故焚其次
0446a18: 而亦可傷矣。又復過剛不中。處此旅時。猶不知所
0446a19: 以善與其下。致使童僕離心遠去。此豈人之罪也
0446a20: 哉。
0446a21: 九四。旅于處。得其資斧。我心不快。象曰。旅于處。未得
0446a22: 位也。得其資斧。心未快也。
0446a23: 君子行役。志元不在資斧。九四近附六五。聊可處
0446a24: 矣。以陽居陰。陰為資斧。猶云資糧。可以致用。故名
0446a25: 資斧。然五方在旅。不能即大用我以行其志。故雖
0446a26: 獲于處。而猶未得位也。既未得位。故雖得其資斧。
0446a27: 而于行道之心仍未快也。
0446b01: 六五。射雉一矢亡。終以譽命。象曰。終以譽命。上逮也。
0446b02: 此正所謂柔得中乎外而順乎剛者也。虛心以招
0446b03: 天下之賢以濟吾旅。如射雉者。雖或亡其一矢。終
0446b04: 必得雉。故人譽之。天命之矣。蓋以人合天。天必祐
0446b05: 之。名為上逮。
0446b06: 上九。鳥焚其巢。旅人先笑後號咷。喪牛于易。凶。象曰。
0446b07: 以旅在上。其義焚也。喪牛于易。終莫之聞也。
0446b08: 處旅莫尚于柔。今以剛不中正。而在離極。更無覆
0446b09: 護之者。如鳥焚其巢矣。先則以處高為樂故笑。後
0446b10: 則以焚巢無歸故號咷。離本有牝牛之德。乃以任
0446b11: 剛傲慢。不覺喪之。凶何如哉。然巢之焚。由其以旅
0446b12: 在上。乃是高亢加人。故義能招之。豈可歸咎于命
0446b13: 數。牛之喪。由其不知內省。驕矜自是。故禍生于所
0446b14: 忽。而終莫之聞。豈可怨尤于他人。
0446b15: 巽下巽上
0446b16: 巽。小亨。利有攸往。利見大人。
0446b17: 善處旅者。無入而不自得。不巽則無以自容矣。巽
0446b18: 以一陰入于二陽之下。陰有能而順乎陽以致用。
0446b19: 故小亨而利有攸往利見大人也。觀心釋者。增上
0446b20: 定學。宜順于實慧以見理。
0446b21: 彖曰。重巽以申命。剛巽乎中正而志行。柔皆順乎剛。
0446b22: 是以小亨。利有攸往。利見大人。
0446b23: 君子之在旅也。得乎丘民而為天子。民有能而順
0446b24: 乎君。君則殷勤鄭重。申吾命以撫綏之。蓋由剛巽
0446b25: 乎中正之德。故其志得行。故柔皆順之也。剛不中
0446b26: 正。則不足以服柔。柔不順剛。則亦不得小亨矣。利
0446b27: 有攸往。利見大人。正所以成其小亨。不往不見。何
0446c01: 以得亨也哉。
0446c02: 象曰。隨風巽。君子以申命行事。
0446c03: 風必相隨繼至。乃可以鼓萬物。君子必申明其命。
0446c04: 篤行其事。乃可以感萬民。故曰君子之德風。
0446c05: 初六。進退。利武人之貞。象曰。進退。志疑也。利武人之
0446c06: 貞。志治也。
0446c07: 初六。巽之主也。巽主于入。而陰柔每患多疑。故或
0446c08: 進而且退。夫天下事本無可疑。特其志自疑耳。決
0446c09: 之以武人之貞。則志治而天下事不難治矣。此所
0446c10: 云武人之貞。即彖所云有攸往而見大人者也。
0446c11: 九二。巽在床下。用史巫紛若。吉。無咎。象曰。紛若之吉。
0446c12: 得中也。
0446c13: 九五陽剛中正。為巽之主。如坐床上。則九二巽德
0446c14: 之臣。固宜在床下矣。然以剛中得初六之順。未免
0446c15: 有僭竊之嫌。故必用史以紀吾所行。用巫以達吾
0446c16: 誠悃。紛若不敢稍疏。乃得中而吉無咎也。
0446c17: 九三。頻巽。吝。象曰。頻巽之吝。志窮也。
0446c18: 以剛居剛。非能巽者。勉強學巽。時或失之。蓋志窮
0446c19: 則不止于志疑。疑可治而窮則吝矣。
0446c20: 六四。悔亡。田獲三品。象曰。田獲三品。有功也。
0446c21: 陰柔得正。為巽之主。順乎九五陽剛中正之君。此
0446c22: 休休有容之大臣。天下賢才皆樂為用者也。故如
0446c23: 田獲三品而有功。三品者。除九五君位。餘三陽皆
0446c24: 受其羅網矣。
0446c25: 九五。貞吉悔亡。無不利。無初有終。先庚三日。後庚三
0446c26: 日。吉。象曰。九五之吉。位正中也。
0446c27: 雖有其德。苟無其位。則不敢變更。雖有其位。苟無
0447a01: 其德。則不能變更。九五蓋德位相稱者也。故得其
0447a02: 巽之貞。而亦吉。亦悔亡。亦無不利。然事既變更。則
0447a03: 是無初。變更得正。所以有終。又必丁寧于未更三
0447a04: 日之先。且豫揆度于既更三日之後。則吉也。盤庚
0447a05: 以之。
0447a06: 上九。巽在床下。喪其資斧。貞凶。象曰。巽在床下。上窮
0447a07: 也。喪其資斧。正乎凶也。
0447a08: 以陽剛居卦上。舉凡九五九二之能巽者。皆在我
0447a09: 床下矣。而我方上窮而不知。故初六六四之資斧。
0447a10: 皆為二五所用。而不為我用。其凶也。是其正也。何
0447a11: 所逃乎。
0447a12: 佛法釋六爻者。初是世間事禪。有進有退。二是空
0447a13: 慧。宜史巫以通實相。三是乾慧。不能固守。四是出
0447a14: 世間禪。多諸功德。五是中道正慧。接別入圓。故無
0447a15: 初有終。上是邪慧。滅絕功德。
0447a16: 兌下兌上
0447a17: 兌。亨。利貞。
0447a18: 入則自得。自得則說。自得則人亦得之。人得之則
0447a19: 人亦說之矣。說安得不亨哉。然說之不以正。君子
0447a20: 不說。故利貞焉。書云。無拂民以從己巳之欲。罔違道
0447a21: 以干百姓之譽。
0447a22: 彖曰。兌。說也。剛中而柔外。說以利貞。是以順乎天而
0447a23: 應乎人。說以先民。民忘其勞。說以犯難。民忘其死。說
0447a24: 之大。民勸矣哉。
0447a25: 剛中則無情欲偏倚之私。柔外則無暴戾粗浮之
0447a26: 氣。此說之至正。天地同此一德者也。以此德而先
0447a27: 民。民自忘勞。以此德而犯難。民自忘死。即此是說
0447b01: 之大。民自勸而胥化于善。非以我勸民也。
0447b02: 象曰。麗澤兌。君子以朋友講習。
0447b03: 澤相麗則不枯竭。學有朋則不孤陋。以文會友。講
0447b04: 也。以友輔仁。習也。講而不習則罔。習而不講則殆。
0447b05: 講則有言不背于無言。習則無言證契于有言。又
0447b06: 講則即無言為有言。習則即有言成無言矣。
0447b07: 初九。和兌。吉。象曰。和兌之吉。行未疑也。
0447b08: 剛正無應。和而不同。得兌之貞者也。無私故未有
0447b09: 疑。
0447b10: 九二。孚兌。吉。悔亡。象曰。孚兌之吉。信志也。
0447b11: 剛中則誠內形外。自信其志。亦足以取信于天下
0447b12: 矣。
0447b13: 六三。來兌。凶。象曰。來兌之凶。位不當也。
0447b14: 六三為兌之主。何以凶哉。乾得坤之上爻而為兌。
0447b15: 以陽為體。以陰為用者也。若內無其體。徒欲外襲
0447b16: 其用以來取悅于人。則亂義必矣。君子所以惡夫
0447b17: 佞者。
0447b18: 九四。商兌未寧。介疾有喜。象曰。九四之喜。有慶也。
0447b19: 兌不可以不利貞也。三之來兌。何足戀惜。乃不忍
0447b20: 絕而商之。心必未寧。惟介然自斷。速疾勿遲。則有
0447b21: 喜矣。大臣不為諂媚所惑。天下且受其慶。不止一
0447b22: 身有喜而已巳。
0447b23: 九五。孚于剝。有厲。象曰。孚于剝。位正當也。
0447b24: 陽剛中正。誠內形外之至者也。故不惟可孚于君
0447b25: 子。亦可孚于剝正之小人。使彼改惡從善。反邪歸
0447b26: 正。而有厲焉。蓋既有其德。又有其位。故化道如此
0447b27: 之盛耳。
0447c01: 上六。引兌。象曰。上六引兌。未光也。
0447c02: 上六亦為兌主。然既無其體。惟思以悅引人。則心
0447c03: 事亦曖昧矣。三欲來四。上欲引五。其情態同。而三
0447c04: 不當位故凶。上猶得正故不言凶。
0447c05: 坎下巽上
0447c06: 渙。亨。王假有廟。利涉大川。利貞。
0447c07: 悅而後散之。謂公其悅于天下。而不獨樂其樂。故
0447c08: 亨也。既能與民同樂。則上可以悅祖考。故王假有
0447c09: 廟。遠可以悅四夷。故利涉大川。而悅不可以不正
0447c10: 也。故誡之以利貞。
0447c11: 彖曰。渙。亨。剛來而不窮。柔得位乎外而上同。王假有
0447c12: 廟。王乃在中也。利涉大川。乘木有功也。
0447c13: 九二剛來而不窮。六四柔得位乎外而上順于九
0447c14: 五。此能擴充兌卦剛中柔外之德。而渙其悅于天
0447c15: 下者也。安得不亨。又九五居上卦之中。此王假有
0447c16: 廟以悅祖考之象。乘巽木而涉坎水。此遠悅四夷
0447c17: 決定有功之象。而貞在其中矣。
0447c18: 象曰。風行水上。渙。先王以享于帝立廟。
0447c19: 風行水上。不勞力而波濤普遍。先王享帝以事天。
0447c20: 立廟以事先。盡其一念誠孝。即足以感通天下。恩
0447c21: 波亦無不遍矣。故曰明乎郊社之禮。禘嘗之義。治
0447c22: 國其如視諸掌乎。
0447c23: 初六。用拯。馬壯吉。象曰。初六之吉。順也。
0447c24: 初居坎下。受四之風而用拯。拯則出水而登陸矣。
0447c25: 坎于馬為美脊。今初六順于九二。故為馬壯而吉。
0447c26: 九二。渙奔其杌。悔亡。象曰。渙奔其杌。得願也。
0447c27: 此正彖傳所謂剛來而不窮者也。當渙時而來奔
0448a01: 據于杌。卓然安處中流。得其自悅悅他之願。故悔
0448a02: 亡。
0448a03: 六三。渙其躬。無悔。象曰。渙其躬。志在外也。
0448a04: 陰居坎體之上。六四上同上九之風而渙之。舉體
0448a05: 散作波濤以潤于物。志在外而不在躬。故無悔也。
0448a06: 六四。渙其群。元吉。渙有丘。匪夷所思。象曰。渙其群元
0448a07: 吉。光大也。
0448a08: 此正彖所謂柔得位乎外而上同者也。陰柔得正。
0448a09: 為巽之主。上同九五。下無應與。盡渙其群以合于
0448a10: 大公。此則天下一家。萬物一體。名雖為渙。而實乃
0448a11: 有丘矣。聖人無己巳。無所不己巳。光明正大之道。豈平
0448a12: 常思慮所能及哉。
0448a13: 九五。渙汗其大號。渙王居。無咎。象曰。王居無咎。正位
0448a14: 也。
0448a15: 發大號以與民同悅。如汗之發于中而浹于四體。
0448a16: 蓋四之渙群。由五為王而居于正位。四乃得上同
0448a17: 之。是故大號如汗渙于外。王居正位常在中。故無
0448a18: 咎也。
0448a19: 上九。渙其血去逖出。無咎。象曰。渙其血。遠害也。
0448a20: 血者。坎之象。逖者。遠也。人有大患。為其有身。常情
0448a21: 執之。保為己巳躬。正理觀之。乃膿血聚。毒害本耳。上
0448a22: 九用六四之風。以渙六三之躬。六三可謂忘身為
0448a23: 國。故志在外而無悔。然非上九六為其遠害。則六三
0448a24: 何能興利乎。合六爻言之。九二如賢良民牧。承流
0448a25: 宣化。六四如名世大臣。至公無私。九五如治世聖
0448a26: 王。與民同樂。上九如保傅司徒。教民除害。初因此
0448a27: 而出險。既拔苦必得樂。故吉。三因此而忘我。既遠
0448b01: 害必興利。故無悔也。
0448b02: 兌下坎上
0448b03: 節。亨。苦節不可貞。
0448b04: 水以風而渙。以澤而節。節則不潰不涸。而可以常
0448b05: 潤。故亨。夫過于渙必竭。故受之以節。然過于節則
0448b06: 苦。又豈可常守乎。
0448b07: 彖曰。節。亨。剛柔分而剛得中。苦節不可貞。其道窮也。
0448b08: 說以行險。當位以節。中正以通。天地節而四時成。節
0448b09: 以制度。不傷財。不害民。
0448b10: 得中則不苦。苦則窮。窮則不可以處常。不苦則說。
0448b11: 說則并可以行險。惟節而當位。斯為中正。惟中正
0448b12: 故通而不窮。天有四時。王有制度。皆所謂中正以
0448b13: 通者也。
0448b14: 象曰。澤上有水。節。君子以制數度議德行。
0448b15: 若冕旒。若宗廟。若樂舞。若階陛。若蓍龜。若爵祿等。
0448b16: 皆有其數以為度。制使各得其節。則無過與不及。
0448b17: 而不奢不儉。若見君。若事親。若接賓。若居喪等。皆
0448b18: 根乎德以成行。議使各當其節。則無過與不及。而
0448b19: 可繼可傳。如澤節水。稱其大小淺深。要使不潰不
0448b20: 涸而已巳。
0448b21: 初九。不出戶庭。無咎。象曰。不出戶庭。知通塞也。
0448b22: 節之義亦多矣。或時節。或裁節。或品節。或名節。或
0448b23: 樽節。或符節。或節制。或節文。或節限。或節操。今且
0448b24: 以時節言之。剛正而居下位。九二塞于其前。故順
0448b25: 時而止。不出戶庭。既知裁節。則品節名節皆善矣。
0448b26: 復以節制言之。上應六四。水積尚淺。故宜塞使不
0448b27: 流也。
0448c01: 九二。不出門庭。凶。象曰。不出門庭凶。失時極也。
0448c02: 若以時節言之。既在可為之位。又有剛中之德。六
0448c03: 三已巳闢其門。而乃上無應與。固守小節。豈非大失。
0448c04: 復以節制言之。上對九五。水積漸深。便宜通之使
0448c05: 流。胡須阻塞以致洪汎。豈非失時之極。
0448c06: 六三。不節若。則嗟若。無咎。象曰。不節之嗟。又誰咎也。
0448c07: 若以時節言之。陰不中正。居下之上。又為悅主。故
0448c08: 始則恣情適意而不知節若。後則憂患洊至而徒
0448c09: 有嗟若。自取其咎。無可以咎誰也。復以節制言之。
0448c10: 上對上六。水已巳汎濫。而澤口不能節之。徒有嗟若
0448c11: 而已巳。將誰咎乎。
0448c12: 六四。安節。亨。象曰。安節之亨。承上道也。
0448c13: 若以時節言之。柔而得正。居大臣位以承聖君。故
0448c14: 為安節。所謂太平宰相也。復以節制言之。下應初
0448c15: 九。塞而不流。任九五上六之波及于物。而我獨享
0448c16: 其安。故亨。
0448c17: 九五。甘節吉。往有尚。象曰。甘節之吉。居位中也。
0448c18: 陽剛中正。居于尊位。所謂當位以節者也。無過不
0448c19: 及。故甘而吉。行之無敝。故往有尚。自居位中。故非
0448c20: 失時。極之九二所能阻礙。
0448c21: 上六。苦節貞凶。悔亡。象曰。苦節貞凶。其道窮也。
0448c22: 若以時節言之。純陰而居節之極。固守不通。故其
0448c23: 道既窮。雖正亦凶。彼執為正。實非正也。惟悔而改
0448c24: 之則不窮。不窮則凶可亡矣。復以節制言之。水以
0448c25: 流下為其節操。六三兌口上缺。不能節制。故上六
0448c26: 盡其流下之節而不稍留。遂至枯竭而為苦節。故
0448c27: 曰其道窮也。
0449a01: 兌下巽上
0449a02: 中孚。豚魚吉。利涉大川。利貞。
0449a03: 四時有節。故萬物信之。而各獲生成。數度德行有
0449a04: 節。故天下信之。而成其感應。孚者。感應契合之謂。
0449a05: 中者。感應契合之源也。由中而感。故由中而應。如
0449a06: 豚魚之拜風。彼豈有安排布置思議測度也哉。中
0449a07: 孚而能若豚魚拜風。則吉矣。然欲致此道。則利涉
0449a08: 大川。而又利貞。蓋不涉川。不足以盡天下之至變。
0449a09: 不利貞。不足以操天下之至恒。不涉川。則不能以
0449a10: 境鍊心而致用。不利貞。則不能以理融事而立本
0449a11: 也。
0449a12: 彖曰。中孚。柔在內而剛得中。說而巽。孚乃化邦也。豚
0449a13: 魚吉。信及豚魚也。利涉大川。乘木舟虛也。中孚以利
0449a14: 貞。乃應乎天也。
0449a15: 合全卦而觀之。二柔在內。則虛心善順。毫無暴戾
0449a16: 之私。分上下而觀之。兩剛得中。則篤實真誠。毫無
0449a17: 情欲之雜。兌悅則感人以和。巽順則入人必洽。故
0449a18: 邦不祈化而自化也。信及豚魚。猶言信若豚魚。蓋
0449a19: 人心巧智多而機械熟。失無心之感應。不及豚魚
0449a20: 之拜風者多矣。故必信若豚魚。而後可稱中孚也。
0449a21: 巽為木。為舟。浮于澤上。內虛而木堅。故能無物不
0449a22: 載。無遠不達。人之柔在內如虛舟。剛得中如堅木。
0449a23: 斯可歷萬變而無敗也。夫中孚即天下之至貞。惟
0449a24: 利貞乃成中孚。此豈勉強造作所成。乃應乎天然
0449a25: 之性德耳。試觀颶風將作。豚魚躍波。魚何心于感
0449a26: 風。風何心于應魚。蓋其機則至虛。其理則至實矣。
0449a27: 吾人現在一念心性亦復如是。不在內。不在外。不
0449b01: 在中間。不在過去。不在現在。不在未來。覓之了不
0449b02: 可得。可謂至虛。天非此無以為覆。地非此無以為
0449b03: 載。日月非此無以為明。鬼神非此無以為靈。萬物
0449b04: 非此無以生育。聖賢非此無以為道。體物而不可
0449b05: 遺。可謂至實。夫十方三世之情執本虛。而心體真
0449b06: 實。決不可謂之虛。天地萬物之理體本實。而相同
0449b07: 幻夢。決不可謂之實是故柔與剛非二物。內與中
0449b08: 非二處也。知乎此者。方可名貞。方可涉川。方信及
0449b09: 豚魚而吉矣。
0449b10: 象曰。澤上有風。中孚。君子以議獄緩死。
0449b11: 澤感而風應。風施而澤受。隨感隨應。隨施隨受。此
0449b12: 中孚之至也。君子知民之為惡也。蓋有出于不得
0449b13: 已巳者焉。如得其情。則哀矜而勿喜。故于獄則議之。
0449b14: 功疑惟重。罪疑惟輕也。于死則緩之。與其殺不辜。
0449b15: 寧失不經也。如此。則殺一人而天下服。雖死不怨
0449b16: 殺者矣。
0449b17: 初九。虞吉。有他不燕。象曰。初九虞吉。志未變也。
0449b18: 君子戒慎乎其所不睹。恐懼乎其所不聞。皆是向
0449b19: 一念未生前下手。即本體即功夫。即功夫即本體。
0449b20: 故能遯世不見知而不悔。而天地位焉。萬物育焉。
0449b21: 所謂闇然而日章者也。纔起一念。則名為他。則志
0449b22: 變而不燕矣。小人而無忌憚。行險徼倖。皆從此一
0449b23: 念構出。可不虞之于初也哉。中孚以天地萬物為
0449b24: 公。若專應六四。便名有他。
0449b25: 九二。鳴鶴在陰。其子和之。吾有好爵。吾與爾靡之。象
0449b26: 曰。其子和之。中心願也。
0449b27: 剛得中而居二陰之下。此正闇然日章者也。鶴鳴
0449c01: 子和。感應並出于天然。豈有安排勉強。故曰中心
0449c02: 願也。子無專指。但取同德相孚之人。
0449c03: 六三。得敵。或鼓或罷。或泣或歌。象曰。或鼓或罷。位不
0449c04: 當也。
0449c05: 若以卦體合觀。則三與四皆所謂柔在內者也。今
0449c06: 以諸爻各論。則六三陰不中正。為兌之主。本應上
0449c07: 九而彼方登天獨鳴。不來相顧。近得六四。敵體同
0449c08: 類。故有時欣其所得。則或鼓。有時怨其所應。則或
0449c09: 罷。有時遙憶上九。則或泣。有時且娛六四。則或歌。
0449c10: 皆由無德。不能當位故也。
0449c11: 六四。月幾望。馬匹亡。無咎。象曰。馬匹亡。絕類上也。
0449c12: 柔而得正。陰德之盛者也。故如月幾望焉。六三妄
0449c13: 欲得我為匹。我必亡其匹。絕其類。乃上合于天地
0449c14: 萬物為公之中孚而無咎也。
0449c15: 九五。有孚攣如。無咎。象曰。有孚攣如。位正當也。
0449c16: 陽剛中正。居于尊位。德位相稱。天下信之。攣如而
0449c17: 不可移奪者也。然亦止盡中孚之道而已巳。豈有加
0449c18: 哉。故但曰無咎。亦猶圓滿菩提歸無所得之旨歟。
0449c19: 上九。翰音登于天。貞凶。象曰。翰音登于天。何可長也。
0449c20: 剛不中正。居巽之上。卦之終。自信其好名好高情
0449c21: 見。而不知柔內得中之道者也。如雄雞捨其牝而
0449c22: 登鳴于屋。已巳為不祥。況欲登天。天不可登。人必以
0449c23: 為怪而殺之矣。何可長也。
0449c24: 艮下震上
0449c25: 小過。亨。利貞。可小事。不可大事。飛鳥遺之音。不宜上
0449c26: 宜下。大吉。
0449c27: 君子之制數度議德行也。使其節如天地四時。則
0450a01: 豚魚亦信之矣。夫豈有過也哉。自其不能應乎天
0450a02: 者。以有他而不燕。故過或生焉。然過從求信而生。
0450a03: 過則小矣。過生。而聖賢為之補偏救弊。如行過乎
0450a04: 恭。喪過乎哀。用過乎儉之類。未免矯枉過正。此亦
0450a05: 所謂小過也。夫求信而成小過。其過可改也。故亨。
0450a06: 矯枉而為小過。其過可取也。故亨。然必要于得正
0450a07: 而已巳矣。貞則小過便成無過。不貞則小過將成大
0450a08: 過。是故當小過時。但可為小事以祈復于無過之
0450a09: 地。不可更為大事以致釀成不測之虞。譬如飛鳥
0450a10: 已巳過。遺我以音。不宜上而宜下。上則音啞而我不
0450a11: 得聞。下則音揚而我得聞之。得聞鳥音。以喻得聞
0450a12: 我過而速改焉。則復于無過之地。過小。而吉乃大
0450a13: 矣。
0450a14: 彖曰。小過。小者過而亨也。過以利貞。與時行也。柔得
0450a15: 中。是以小事吉也。剛失位而不中。是以不可大事也。
0450a16: 有飛鳥之象焉。飛鳥遺之音。不宜上宜下大吉。上逆
0450a17: 而下順也。
0450a18: 小者即小事。小事有過。故仍不失其亨。設大者過。
0450a19: 則必利有攸往乃亨矣。惟與時行。故雖過不失其
0450a20: 貞。彖但言貞。傳特點出時行二字。正顯時當有過。
0450a21: 則過乃所以為貞。倘不與時行。雖強欲藏身于無
0450a22: 過之地。亦不名為貞也。且人有剛柔二德。任大事
0450a23: 則宜用剛。處小事則宜用柔。今此卦柔得其中。得
0450a24: 中則能與時行。故小事吉。剛失位而不中。不中則
0450a25: 不能與時行。故不可以大事。且卦體中二陽爻如
0450a26: 鳥之背。外各二陰如舒二翼。有似飛鳥之象。鳥若
0450a27: 上飛。則風逆而音啞。鳥若下飛。則風順而音揚也。
0450b01: 錢啟新曰。大過。大者過也。曰剛過而中。小過。小者
0450b02: 過也。曰柔得中。其所謂過。皆有餘之謂。大成其大。
0450b03: 如獨立遯世等事。小成其小。如過恭過哀過儉等
0450b04: 事。初不是過剛過柔。更不是過中。故大過之後。受
0450b05: 之以坎離之中。小過之後。受之以既濟未濟之中。
0450b06: 君子以天下與世論。須是大過。以家與身論。須是
0450b07: 小過。大過以剛大有餘為用。剛中之能事。小過以
0450b08: 柔小有餘為用。柔中之能事。剛中又巽兌二柔之
0450b09: 用。柔中又震艮二剛之用。都不是過中之過。又匪
0450b10: 專以坎為剛中。離為柔中。故隨小大而皆亨。
0450b11: 象曰。山上有雷。小過。君子以行過乎恭。喪過乎哀。用
0450b12: 過乎儉。
0450b13: 吳草廬曰。恭以救傲。哀以救易。儉以救奢。救其過
0450b14: 以補其不足。趣于平而已巳。所謂時中也。項氏曰。曰
0450b15: 行曰喪曰用。皆見于動。以象震也。曰恭曰哀曰儉。
0450b16: 皆當止之節。以象艮也。
0450b17: 初六。飛鳥以凶。象曰。飛鳥以凶。不可如何也。
0450b18: 陰不中正。上應九四。宜下而反上者也。凶決不可
0450b19: 救矣。
0450b20: 六二。過其祖。遇其妣。不及其君。遇其臣。無咎。象曰。不
0450b21: 及其君。臣不可過也。
0450b22: 設欲上進。則必過九四之祖。遇六五之妣。然兩陰
0450b23: 不相應。而六二陰柔中正。居于止體。故不復上及
0450b24: 六五之君。但遇其九四之臣。以知九四雖臣。而實
0450b25: 有德。決不可過故也。二與四同功而異位。故有相
0450b26: 遇之理。太公避紂而遇文王。此爻似之。
0450b27: 九三。弗過防之。從或戕之。凶。象曰。從或戕之。凶如何
0450c01: 也。
0450c02: 重剛不中。而應上六。如鳥身不能為主。反隨翼而
0450c03: 高飛。既弗肯過防閑之。必有從而戕之者矣。其凶
0450c04: 何如。
0450c05: 九四。無咎。弗過遇之。往厲。必戒勿用。永貞。象曰。弗過
0450c06: 遇之。位不當也。往厲必戒。終不可長也。
0450c07: 九三信其剛正。自以為無咎者也。乃弗防而致戕。
0450c08: 九四居位不當。自知其有咎者也。乃周公許其無
0450c09: 咎。何哉。蓋人惟自見有不足處。方能過于省察。堯
0450c10: 舜其猶病諸。文王望道未見。孔子五十學易。伯玉
0450c11: 寡過未能。皆此意耳。四與初應。故弗過而遇之。但
0450c12: 使初來聽命于四。則四為主而無咎。設使四往聽
0450c13: 命于初。則初反為主。喜上而不喜下。初得凶。而四
0450c14: 亦甚厲矣。故必戒而勿用。須是永守其不宜上宜
0450c15: 下之貞。乃可長也。
0450c16: 六五。密雲不雨。自我西郊。公弋取彼在穴。象曰。密雲
0450c17: 不雨。已巳上也。
0450c18: 陰柔不正。下無應與。雖為天下共主。膏澤不下于
0450c19: 民。如雲自西郊。雖密不雨者焉。乃使九四之公。坐
0450c20: 收下位群賢。如弋彼在穴而不費力。蓋由六五之
0450c21: 已巳上。違于不宜上宜下之貞故也。此如紂不能用
0450c22: 太公反使文王取之。
0450c23: 上六。弗遇過之。飛鳥離之。凶。是謂災眚。象曰。弗遇過
0450c24: 之。已巳亢也。
0450c25: 下應九三。而陰居動體卦極。方與初六鼓翰奮飛。
0450c26: 故弗遇九三。而竟過之。一切飛鳥皆悉離之。遺群
0450c27: 獨上身死羽落而後已巳。其凶也。蓋天擊之。故曰災
0451a01: 眚。其災也。實自取之。故曰已巳亢。桀紂亡國。亦僅失
0451a02: 其不宜上宜下之貞所致而已巳。豈有他哉。設肯行
0451a03: 過乎恭。喪過乎哀。用過乎儉。何以至此。
0451a04: 離下坎上
0451a05: 既濟。亨小。利貞。初吉終亂。
0451a06: 君子之于事也。恭以濟傲。哀以濟易。儉以濟奢。凡
0451a07: 事適得其中。則無不濟者矣。無不濟故亨。不惟在
0451a08: 大。而亦及小。蓋無所不亨者也。然安不忘危。存不
0451a09: 忘亡。治不忘亂。乃萬古之正理。試觀舟不覆于龍
0451a10: 門。而覆于溝渠。馬不蹶于羊腸。而蹶于平地。豈謂
0451a11: 溝渠平地反險于龍門羊腸哉。禍每生于不測。患
0451a12: 莫甚于無備故也。故必利貞以持之。不然。方其初
0451a13: 得既濟。皆以為吉。終必以此致亂。不可救矣。如水
0451a14: 得火濟而可飲可用。然設不為之防閑。則火炎而
0451a15: 水枯。水決而火滅。不反至于兩傷乎。
0451a16: 彖曰。既濟亨。小者亨也。利貞。剛柔正而位當也。初吉。
0451a17: 柔得中也。終止則亂。其道窮也。
0451a18: 小者尚亨。則大者不待言矣。六十四卦。惟此卦剛
0451a19: 柔皆當其位。故貞。六二柔得其中。為離之主。以此
0451a20: 濟水。水方成用。故初吉。然設以為既無不濟。便可
0451a21: 終止。則必致水決火滅火炎水枯之亂。或任其火
0451a22: 燼水竭。故曰其道窮也。
0451a23: 象曰。水在火上。既濟。君子以思患而豫防之。
0451a24: 方其既濟。似未有患。患必隨至。故君子深思而豫
0451a25: 防。即彖所謂利貞者也。說統云。體火上之水以制
0451a26: 火而防其溢。體水下之火以濟水而防其烈。
0451a27: 初九。曳其輪。濡其尾。無咎。象曰。曳其輪。義無咎也。
0451b01: 六爻皆思患豫防之旨也。既濟則初已巳濟矣。輪猶
0451b02: 曳而若欲行。尾猶濡而若欲渡。無事不忘有事。防
0451b03: 之于初。則不至于終亂。故義無咎。
0451b04: 六二。婦喪其茀。勿逐。七日得。象曰。七日得。以中道也。
0451b05: 九五陽剛中正而居君位。二以陰柔中正應之。必
0451b06: 有小人欲為離間而竊其茀者。二得中道。故安然
0451b07: 不尋逐之。惟勿逐乃七日自得。逐則失中道而弗
0451b08: 得矣。勿逐二字。即思患豫防之妙。
0451b09: 九三。高宗伐鬼方。三年克之。小人勿用。象曰。三年克
0451b10: 之。憊也。
0451b11: 以重剛居明極。高宗伐鬼方之象也。然且三年克
0451b12: 之。困憊甚矣。況剛明未必如高宗者乎。況可用小
0451b13: 人以窮兵黷武殃民賊國乎。奈何不思患而豫防
0451b14: 之也。
0451b15: 六四。繻有衣袽。終日戒。象曰。終日戒。有所疑也。
0451b16: 美帛曰繻。敝絮曰袽。繻必轉而為袽。可無戒乎。潘
0451b17: 雪松云。四居三之後。離明盡而坎月方升時也。在
0451b18: 三已巳稱日昃之離。在四何可忘終日之戒。蕅益曰。
0451b19: 疑即是思患豫防之思。
0451b20: 九五。東鄰殺牛。不如西鄰之禴祭。實受其福。象曰。東
0451b21: 鄰殺牛。不如西鄰之時也。實受其福。吉大來也。
0451b22: 離東坎西。下卦盡離明之用以致濟。猶如殺牛。九
0451b23: 五以坎中剛正之實德而享受之。曾不費力。猶如
0451b24: 禴祭。蓋雖有其德。苟無其時。不能致此。雖有其時。
0451b25: 苟無實德。亦不能致此也。而思患豫防之旨。則在
0451b26: 以誠不以物中見之。
0451b27: 上六。濡其首。厲。象曰。濡其首厲。何可久也。
0451c01: 以陰柔居險之極。在濟之終。所謂終止則亂。不能
0451c02: 思患豫防者也。如渡水而濡其首。不亦危乎。
0451c03: 坎下離上
0451c04: 未濟。亨。小狐汔濟。濡其尾。無攸利。
0451c05: 既有既濟。必有未濟。以物本不可窮盡故也。既有
0451c06: 未濟。必當既濟。以先之既濟。原從未濟而濟故也。
0451c07: 是以有亨道焉。然未濟而欲求濟。須老成。須決斷。
0451c08: 須首尾一致。倘如小狐之汔濟而濡其尾。則無所
0451c09: 利矣。
0451c10: 彖曰。未濟亨。柔得中也。小狐汔濟。未出中也。濡其尾
0451c11: 無攸利。不續終也。雖不當位。剛柔應也。
0451c12: 六五之柔得中。所謂老成決斷。而能首尾一致者
0451c13: 也。未出中。言尚未出險中。此時正賴老成決斷之
0451c14: 才識。首尾一致之精神。而可不續終如小狐乎。然
0451c15: 雖不當位。而剛柔相應。則是未濟所可以可亨之
0451c16: 由。
0451c17: 象曰。火在水上。未濟。君子以慎辨物居方。
0451c18: 物之性不可不辨。方之宜不可不居。故君子必慎
0451c19: 之也。如火性炎上。水性潤下。此物之不可不辨者
0451c20: 也。炎上而又居于上。不已巳亢乎。是宜居下以濟水。
0451c21: 潤下而又居于下。將安底乎。是宜居上以濟火。此
0451c22: 方之不可不居者也。如水能制火。亦能滅火。火能
0451c23: 濟水。亦能竭水。又水火皆能養人。亦皆能殺人。以
0451c24: 例一切諸物無不皆然。辨之可弗詳明。居之可弗
0451c25: 斟酌耶。
0451c26: 初六。濡其尾。吝。象曰。濡其尾。亦不知極也。
0451c27: 陰柔居下。無濟世才。將終于不濟而可羞矣。豈知
0452a01: 時勢已巳極。固易為力者哉。
0452a02: 九二。曳其輪。貞吉。象曰。九二貞吉。中以行正也。
0452a03: 剛而不過。以此曳輪而行。得濟時之正道者也。由
0452a04: 其在中。故能行正。可見中與正不是二理。
0452a05: 六三。未濟征凶。利涉大川。象曰。未濟征凶。位不當也。
0452a06: 陰不中正。才德俱劣。故往必得凶。然時則將出險
0452a07: 矣。若能乘舟以涉大川。不徒自恃其力。則險可濟
0452a08: 也。
0452a09: 九四。貞吉悔亡。震用伐鬼方。三年有賞于大國。象曰。
0452a10: 貞吉悔亡。志行也。
0452a11: 剛而不過。如日方升。得濟時之德之才之位者也。
0452a12: 故貞吉而悔亡。于以震其大明之用。伐彼幽暗鬼
0452a13: 方。三年功成。必有賞于大國矣。濟時本隱居所求
0452a14: 之志。今得行之。
0452a15: 六五。貞吉無悔。君子之光。有孚吉。象曰。君子之光。其
0452a16: 暉吉也。
0452a17: 柔中離主以居天位。本得其正。本無有悔。此君子
0452a18: 之光也。又虛己巳以孚九二。而其暉交映。天下仰之。
0452a19: 吉可知矣。
0452a20: 上九。有孚于飲酒。無咎。濡其首。有孚失是。象曰。飲酒
0452a21: 濡首。亦不知節也。
0452a22: 六五之有孚吉。天下已巳既濟矣。故上九守其成。而
0452a23: 有孚于飲酒。乃與民同樂。無咎之道也。然君子之
0452a24: 于天下也。安不忘危。存不忘亡。治不忘亂。苟一任
0452a25: 享太平樂。而無競業惕厲之心。如飲酒而濡其首。
0452a26: 吾信其必失今日此樂。以彼不知節故。節者。如天
0452a27: 地之四時必不可過。亦謂之極。初六柔疑太過。故
0452b01: 云亦不知極。上九剛信太過。故云亦不知節。知極
0452b02: 知節。則未濟者得濟。已巳濟者可長保矣。
0452b03: 周易禪解卷第七
0452b04: 弟子崇存大弘仝募刻
