0024a01: 竹窗隨筆目錄
0024a02: 僧無為人命呼吸間
0024a03: 古今著述儒釋和會
0024a04: 楞嚴一二禮懺功德
0024a05: 螯蠣充口東門黃犬
0024a06: 為父母殺生鹿祀求名
0024a07: 心喻換骨
0024a08: 洪州不得珠體墳墓
0024a09: 菩薩度生悟後
0024a10: 孚遂二座主實悟
0024a11: 出家父母反拜生愚死智
0024a12: 莊子一二三養老書
0024a13: 心得祀神不用牲
0024a14: 好樂世智當悟
0024a15: 時不可蹉念佛鬼敬
0024a16: 鬼神東坡一二
0024a17: 憎愛靜之益一二
0024a18: 華嚴不如艮卦韓淮陰
0024a19: 誦經雜話平心薦亡
0024a20: 對境去障
0024a21: 以苦為樂二客對弈
0024a22: 思惟修諍友
0024a23: 鼓樂道人重輕
0024a24: 佛經不可不讀蕭妃
0024a25: 泰首座睡著無夢時主人
0024a26: 布施尚直尚理編
0024a27: 戒殺建立叢林
0024a28: 僧俗信心損己利人
0024a29: 良知心之精神是謂聖
0024a30: 寂感來生一二
0024b01: 棄捨所長二種鼠
0024b02: 僧習古今人不相及
0024b03: 物不遷論駮碧巖集
0024b04: 兜率悅張無盡宗門問答
0024b05: 醉生夢死真道人難
0024b06: 空所空盡教外別傳
0024b07: 發真歸元道話
0024b08: 楚失弓湯厄一二三四
0024b09: 經教語錄
0024b10: 聞謗愚之愚
0024b11: 預了廣覽
0024b12: 求人過謀斷
0024b13: 禪佛相爭武夷圖
0024b14: 談宗念佛
0024b15: 僧定空行腳
0024b16: 妙宗鈔出神一二
0024b17: 聞訃齋素
0024b18: 輪迴根本病者眾生之良藥
0024b19: 蛇成龍名利
0024b20: 臨終正念花香
0024b21: 人虎傳六道互具
0024b22: 智慧外學
0024b23: 靈裕法師行腳住山
0024b24: 楞嚴房融所作果報一二
0024b25: 塞翁神通
0024b26: 大豪貴人天台清涼一二
0024b27: 栯堂山居詩山色
0024b28: 見生夢禮懺僧
0024b29: 南嶽止觀韓昌黎
0024b30: 惺寂道原
0024c01: 菩薩不現今時如來不救殺業
0024c02: 增減古人文字毒蛇喻
0024c03: 食肉一二曹溪不斷思想
0024c04: 四知四大五行
0024c05: 世界年劫
0024c06: 學道莫先智道場放赦
0024c07: 水陸儀文見僧過
0024c08: 心不在內生死根本
0024c09: 齊人至誠感人
0024c10: 親善知識念佛不專一
0024c11: 伎樂身者父母遺體
0024c12: 出谷喻一二丸餅誑兒
0024c13: 憂樂根原枝葉
0024c14: 想見崑崙禪餘空諦辯偽
0024c15: 種種法門
0024c16: 
0024c17: 
0024c18: 
0024c19: 
0024c20: 
0024c21: 竹窗隨筆
0024c22: 明雲棲寺沙門袾祩宏著
0024c23: 僧無為
0024c24: 吳江流慶菴無為能公。齒先予。德先予。出家先予。予
0024c25: 蚤歲遊蘇湖間。與同堂坐禪。及予住雲棲公來受戒。
0024c26: 求列名弟子。予謝不允。則固請曰。昔普慧普賢二大
0024c27: 菩薩尚求入匡廬蓮社。我何人斯。自絕佳會。不得已。
0024c28: 如董蘿石謁新建故事。許之。以賢下愚。有古人風。筆
0024c29: 之以勸後進。
0024c30: 人命呼吸間
0025a01: 一僧瘵疾經年。久憊枕席。眾知必死。而彼無死想。語
0025a02: 之死。輒不懌。予使人直告。令速治後事。一心正念。彼
0025a03: 謂男病忌生日前。過期當徐議之耳。本月十七日乃
0025a04: 其始生。先一日奄忽吁。人命在呼吸間。佛為無病人
0025a05: 言之也。況垂死而不悟。悲夫。
0025a06: 古今著述
0025a07: 予在家時。於友人錢啟東家。一道者因予語及出家。
0025a08: 渠云不在出家。祇貴得明師耳。予時未以為然。又一
0025a09: 道者云。玄門文字。須看上古聖賢所作。近代者多出
0025a10: 臆見。不足信。予時亦未以為然。今思二言皆有深意。
0025a11: 雖未必盡然。而未必不然也。以例吾宗。亦復如是。因
0025a12: 識之。
0025a13: 儒釋和會
0025a14: 有聰明人。以禪宗與儒典和會。此不惟慧解圓融。亦
0025a15: 引進諸淺識者不復以儒謗釋。其意固甚美矣。雖然。
0025a16: 據麤言細語皆第一義。則誠然誠然。若按文析理。窮
0025a17: 深極微。則翻成戲論。已入門者又不可不知也。
0025a18: 楞嚴一
0025a19: 天如集楞嚴會解。或曰此天如之楞嚴。非釋迦之楞
0025a20: 嚴也。予謂此語雖是。而新學執此。遂欲盡廢古人註
0025a21: 疏。則非也。即盡廢註疏。單存白文。獨不曰。此釋迦之
0025a22: 楞嚴非自己之楞嚴乎。則經可廢也。何況註疏。又不
0025a23: 曰。自己之楞嚴遍一切處乎。則諸子百家。乃至樵歌
0025a24: 牧唱。皆不可廢也。何況註疏。
0025a25: 楞嚴二
0025a26: 不獨楞嚴。近時於諸經大都不用註疏。夫不泥先入
0025a27: 之言。而直究本文之旨。誠為有見。然因是成風。乃至
0025a28: 逞其胸臆冀勝古以為高。而曲解僻說者有矣。新學
0025a29: 無知。反為所誤。且古人勝今人處極多。其不及者什
0025a30: 一。今人不如古人處極多。其勝者百一。則孰若姑存
0025b01: 之。喻如學藝者。必先遵師教以為繩矩。他時後日神
0025b02: 機妙手超過其師。誰得而限之也。而何必汲汲於求
0025b03: 勝也而況乎終不出於古人之範圍也。
0025b04: 禮懺功德
0025b05: 姑蘇曹魯川居士為予言。有女在夫家。夏坐室中。一
0025b06: 蛇從牆上逐鴿。墮庭心。家人見而斃之。數日後。蛇附
0025b07: 女作語。魯川往視。則云。我昔為荊州守。高歡反。追我
0025b08: 至江滸。遂死江中。我父母妻子不知安否。魯川驚曰。
0025b09: 歡六朝時人。今歷隋唐宋元而至大明矣。鬼方悟死
0025b10: 久。并知為蛇。曰。既作蛇。死亦無恨。但為我禮梁皇懺
0025b11: 一部。吾行矣。乃延泗洲寺僧定空禮懺。懺畢索齋。為
0025b12: 施斛食一壇。明日女安隱如故。懺之時義大矣哉。
0025b13: 螯蠣充口
0025b14: 晉何胤。謂鱔蟹就死。猶有知而可憫。至於車螯蚶蠣。
0025b15: 眉目內缺。脣吻外緘不榮不瘁。草木弗若。無聲無臭。
0025b16: 瓦礫何異。固宜長充庖廚。永為口食。噫。是何言歟。此
0025b17: 等雖無眉目脣吻。榮瘁聲臭。寧無形質運動乎。有形
0025b18: 質而能運動者。皆有知也。汝不知其有知耳。況眉目
0025b19: 等實無不具。特至微細。非凡目所見。而欲永為口食。
0025b20: 胤之罪上通於天矣。
0025b21: 東門黃犬
0025b22: 李斯臨刑顧其子曰。吾欲與汝復牽黃犬臂蒼鷹出
0025b23: 上蔡東門逐狡兔。其可得乎。遂父子相哭而夷三族。
0025b24: 斯蓋悔今之富貴而死。不若昔之貧賤而生也。寧思
0025b25: 兔逢鷹犬。不猶己之罹斧鉞乎。兔滅群。汝夷族。適相
0025b26: 當耳。不知其罪而反羨之。至死不悟者。李斯之父子
0025b27: 歟。
0025b28: 為父母殺生
0025b29: 錢塘金某者。齋戒虔篤。以疾卒。附一童子云。善業日
0025b30: 淺。未得往生淨土。今在陰界。然亦甚樂。去住自繇。一
0025c01: 日呵其妻子云。何故為吾墳墓事殺雞為黍。今有吏
0025c02: 隨我。稍不似前之自繇矣。子婦懷妊。因問之。則曰。當
0025c03: 生男無恙。過此復當生男。則母子雙逝。予謹記之。以
0025c04: 候應否。俄而生男。復妊。復生男。男隨斃。母亦隨斃。乃
0025c05: 知一一語皆不謬。然則為父母殺生。孝子豈為之乎。
0025c06: 鹿祀求名
0025c07: 士人有學成而久滯黌校者。禱於文昌。設遂鄉科。當
0025c08: 殺鹿以祀。俄而中式。既酬願已己。上春官。復許雙鹿。未
0025c09: 及第而卒。噫。殺彼鹿。求己祿。於汝安乎。
0025c10: 心喻
0025c11: 心無可為喻。凡喻心者。不得已而權為彷彿。非真也
0025c12: 試舉一二。如喻心以鏡。蓋謂鏡能照物。而物未來時。
0025c13: 鏡無將迎。物方對時。鏡無憎愛。物既去時。鏡無留滯。
0025c14: 聖人之心。常寂常照。三際空寂。故喻如鏡。然取略似
0025c15: 而已。究極而論。鏡實無知。心果若是之無知乎。則冥
0025c16: 然不靈。何以云妙明真體。或喻寶珠。或喻虛空。種種
0025c17: 之喻亦復如是。
0025c18: 換骨
0025c19: 陳後山云學詩如學仙。時至骨自換。予亦云。學禪如
0025c20: 學仙。時至骨自換。故學者不患禪之不成。但患時之
0025c21: 不至。不患時之不至。但患學之不勤。
0025c22: 洪州不得珠體
0025c23: 洪州者。馬大師也。圭峰敘如來傳法。迦葉而至曹溪。
0025c24: 曹溪之道。惟荷澤為正傳。諸宗皆屬旁出。如摩尼珠。
0025c25: 唯荷澤獨得珠體。其說析理極精。而品人不當。夫馬
0025c26: 祖親承南嶽。南嶽親承曹溪。自後百丈。黃檗。臨濟。南
0025c27: 泉。趙州。不可勝數諸大尊宿。皆從馬祖而出。而獨推
0025c28: 荷澤。何以服天下。圭峰以荷澤表出知之一字為心。
0025c29: 而諸宗於作用處指示。遂謂是徒得珠中之影。然古
0025c30: 人為人解黏去縛。隨時逐機。原無定法。其言知者。正
0026a01: 說也。其言作用處者。巧說也。巧者何。欲人因影而知
0026a02: 現影者誰也。如執知之一字。則世尊拈花。曾無知字。
0026a03: 將世尊不及荷澤耶。況諸宗直出知字處亦不少。豈
0026a04: 專說作用耶。圭峰平日見地極高。予所深服。獨此不
0026a05: 滿人意。
0026a06: 墳墓
0026a07: 予既老病。眾為擇地作塔。數易之。予歎曰。世人極意
0026a08: 營圖風水。冀子孫長永富貴耳。爾輩望蔭出紫衣國
0026a09: 師耶。古人有言棄諸林莽以飼禽獸。幸不置我於鴉
0026a10: 腸狐腹足矣。餘非道人所知也。
0026a11: 菩薩度生
0026a12: 經言菩薩未能自度。先能度人。愚夫遂謂菩薩但度
0026a13: 眾生。不復度己。不知己亦眾生數也。焉有度盡眾生。
0026a14: 而獨遺自己一眾生乎。何得藉口菩薩。逐外忘內。
0026a15: 悟後
0026a16: 溈山和尚云。如今初心。雖從緣得一念頓悟自理。猶
0026a17: 有無始曠劫習氣未能頓淨。須教渠淨除現業流識。
0026a18: 即是修也。不道別有法教渠修行趨向。溈山此語。非
0026a19: 徹法源底者不能道。今稍有省覺。便謂一生參學事
0026a20: 畢者獨何歟。
0026a21: 孚遂二座主
0026a22: 太原孚上座。於揚州孝先寺講涅槃經。廣談法身妙
0026a23: 理。有禪者失笑。孚講罷請禪者茶。白云。某甲狹劣。依
0026a24: 文解義。適蒙見笑。且望教誨。禪者云。不道座主所說
0026a25: 不是。然只說得法身量邊事。實未識法身在。孚曰。既
0026a26: 如是。當為我說。曰。座主還信否。曰。焉敢不信。曰。請座
0026a27: 主輟講旬日。端然靜坐。收心攝念。善惡諸緣。一時放
0026a28: 卻。孚一依所教。從初夜至五更。聞角聲。忽大悟。又良
0026a29: 遂座主參麻谷。谷荷鋤入園。不顧。便歸方丈閉卻門。
0026a30: 次日復求見。又閉卻門。遂乃敲門。谷問是誰。遂方稱
0026b01: 名。忽大悟。此二尊宿。祇緣是虛心下賢。不存我慢故。
0026b02: 今人自高。焉得有此。
0026b03: 實悟
0026b04: 妙喜云。若是乾屎橛如是說得落時。如鋸解稱鎚麻
0026b05: 三斤。狗子佛性等。皆可如是說得。既不可如是說須
0026b06: 是悟始得。你若實得悟。師家故言不是。亦招因果不
0026b07: 小。學者當切記妙喜此語。息卻口頭三昧而求實悟。
0026b08: 出家父母反拜
0026b09: 予作正訛集。謂反者還也。在家父母。不受出家子拜。
0026b10: 而還其禮。非反拜其子也。一僧忿然曰。法華經言。大
0026b11: 通智勝如來既成佛已。其父輪王向之頂禮。是反拜
0026b12: 其子。佛有明訓。因刻之經末。予合掌云。汝號甚麼如
0026b13: 來。僧謝不敢。又問汝既未是如來。垂成正覺否。僧又
0026b14: 謝不敢。予謂曰。既不敢。且待汝垂成正覺。更端坐十
0026b15: 劫。實受大通如來位。納父母拜未晚。汝今是僧。未是
0026b16: 佛也。佛為僧立法。不為佛立法也。且世人謗佛無父
0026b17: 無君。吾為此懼。正其訛謬。息世譏嫌。冀正法久住。汝
0026b18: 何為不畏口業。甘心乎師子蟲也。悲夫。
0026b19: 生愚死智
0026b20: 洛陽伽藍記云。史書皆非實錄。今人生愚死智。惑亦
0026b21: 甚矣。蓋言史多溢美。不足信也。但皆非二字立言太
0026b22: 過。古號史為直筆。則焉得非實。夫子言文勝質則史。
0026b23: 則容有非實。當改皆非作未必耳。夫古人慎重許可。
0026b24: 一語品題。芳播千古。而今乃視為故事。等為人情。虛
0026b25: 諛浪褒。取笑識者。可歎也。故洛陽記有激而發此論。
0026b26: 切中末世之弊。不如是道破。傳燈錄前代真善知識。
0026b27: 與今安排名姓插入祖圖者何辨。爾後為吾弟子。毋
0026b28: 妄干名公大人。裝點吾之未到也。
0026b29: 莊子一
0026b30: 有俗士。聚諸年少沙彌講莊子。大言曰。南華義勝首
0026c01: 楞嚴。一時緇流及居士輩無斥其非者。夫南華於世
0026c02: 書誠為高妙。而謂勝楞嚴。何可笑之甚也。士固村學
0026c03: 究。其品猥細不足較。其言亦無旨趣。不足辨。獨恐誤
0026c04: 諸沙彌耳。然諸沙彌稍明敏者。久當自知。如言鋀勝
0026c05: 黃金以誑小兒。小兒既長。必唾其面矣。
0026c06: 莊子二
0026c07: 或曰。莊子義則劣矣。其文玄曠疏逸。可喜可愕。佛經
0026c08: 所未有也。諸為古文辭及舉子業者咸靡然宗之。則
0026c09: 何如。曰。佛經者。所謂至辭無文者也。而與世人較文
0026c10: 是陽春與百卉爭顏色也。置勿論。子欲論文。不有六
0026c11: 經四子在乎。而大成於孔子。吾試喻之。孔子之文。正
0026c12: 大而光明。日月也。彼南華。佳者如繁星掣電。劣者如
0026c13: 野燒也。孔子之文。渟蓄而汪洋。河海也。彼南華。佳者
0026c14: 如瀑泉驚濤。劣者如亂流也。孔子之文。融粹而溫潤。
0026c15: 良玉也。彼南華。佳者如水晶琉璃。劣者如玟珂碔砆
0026c16: 也。孔子之文。切近而精實。五穀也。彼南華。佳者如安
0026c17: 南之荔。大宛之葡萄。劣者如未熟之梨與柿也。此其
0026c18: 大較也。業文者宜何師也。而況乎為僧者之不以文
0026c19: 為業也。
0026c20: 莊子三
0026c21: 曰。古尊宿疏經造論。有引莊子語者何也。曰。震旦之
0026c22: 書。周孔老莊為最矣。佛經來自五天。欲借此間語而
0026c23: 發明。不是之引。而將誰引。然多用其言。不盡用其義。
0026c24: 彷彿而已矣。蓋稍似而非真是也。南人之北。北人不
0026c25: 知舟。指其車而曉之曰。吾舟之載物而致遠。猶此方
0026c26: 之車也。借車明舟。而非以車為舟也。
0026c27: 養老書
0026c28: 有集養老書。日用服食。多炮炙生物。至於曰雀。曰鴈。
0026c29: 曰雉。曰鴛鴦。曰鹿。曰兔。曰駝。曰熊。曰貒。多豪貴少年
0026c30: 所未及染指者。先德有言。饒君善將息。難與死魔爭。
0027a01: 胡為老不息心。反勤殺害。誤天下老人并其子弟俱
0027a02: 陷地獄者是書也。孔子曰。老者安之。定不教渠殺生
0027a03: 為安。孟子曰。七十食肉。亦定不教渠遍食眾生肉也。
0027a04: 作俑者其思之。
0027a05: 心得
0027a06: 以耳聽受而得者。不如以目看讀而得者之廣也。以
0027a07: 目看讀而得者。不如以心悟明而得者之極其廣也。
0027a08: 以心為君。以目為臣以耳為佐使。可也。用目當心。斯
0027a09: 下矣。用耳當目。又下之下矣。
0027a10: 祀神不用牲
0027a11: 杭俗歲暮祀神。大則刲羊蒸豚。次則用豬首雞魚之
0027a12: 屬。予未出家時。持不殺戒。乃易以蔬果。家人雖三尺
0027a13: 童子無不愕然。以為必不可。予燃香秉燭。高聲白神
0027a14: 云。某甲奉戒不殺。殺生以祭。不惟某甲之過。亦非神
0027a15: 之福。然此意某一人獨斷。其餘皆欲用牲。儻神不悅。
0027a16: 凡有殃咎。宜加予身。若濫無辜。非所謂聰明正直者。
0027a17: 家人猶為予危之。終歲合宅無恙。遂為例。
0027a18: 好樂
0027a19: 人處世各有所好。亦各隨所好以度日而終老。但清
0027a20: 濁不同耳。至濁者好財其次好色。其次好飲。稍清則
0027a21: 或好古玩。或好琴棋。或好山水。或好吟詠。又進之則
0027a22: 好讀書。開卷有益。諸好之中。讀書為勝矣。然此猶世
0027a23: 間法。又進之。則好讀內典。又進之。則好淨其心。好至
0027a24: 於淨其心。而世出世間之好最勝矣。漸入佳境。如食
0027a25: 蔗喻。
0027a26: 世智當悟
0027a27: 智有二。有世間智。有出世間智。世智又二。一者博學
0027a28: 宏辭。長技遠略。但以多知多解而勝乎人者是也。二
0027a29: 者明善惡別邪正。行其所當行而止其所當止者是
0027a30: 也。僅得其初。是謂狂智。當墮三塗。兼得其後。是謂正
0027b01: 智。報在人天。何以故。德勝才謂之君子。才勝德謂之
0027b02: 小人也。出世間智亦二。一者善能分別如來正法四
0027b03: 諦六度等。依而奉行者是也。二者破無明惑。如實了
0027b04: 了。見自本心者是也。僅得其初。是出世間智也。名為
0027b05: 漸入。兼得其後。是出世間上上智也。乃名頓超。何以
0027b06: 故。但得本不愁末。得末者未必得本也。今有乍得世
0027b07: 智初分。便謂大徹大悟者。何謬昧之甚。
0027b08: 時不可蹉
0027b09: 凡人初出家。心必猛利。當趁此時一氣做工夫。使有
0027b10: 成立。若悠悠揚揚。蹉過此時。日後或住院。或受徒。或
0027b11: 信施繁廣。多為所累。淪沒初志修行人不可不知。
0027b12: 念佛鬼敬
0027b13: 海昌村民某。有老媼死。附家人言平生事。及陰府報
0027b14: 應甚悉。家人環而聽之。某在眾中忽攝心念佛。媼謂
0027b15: 曰。汝常如此。何患不成佛道。問何故。曰。汝心念阿彌
0027b16: 陀佛故問何以知之。曰。見汝身有光明故。村民不識
0027b17: 一字。瞥爾顧念。尚使鬼敬。況久修者乎。是故念佛功
0027b18: 德不可思議。
0027b19: 鬼神
0027b20: 或問有鬼神歟。無鬼神歟。曰。有。鬼神可信奉歟。不可
0027b21: 信奉歟。曰。亦可亦不可。何謂也。曰。夫子不云乎。敬鬼
0027b22: 神而遠之。蓋一言盡其曲折矣。敬之云者。有也。遠之
0027b23: 云者。信奉而不信奉也。祀之以時。交之以禮。如是而
0027b24: 已耳。過信而諂奉焉。冀其報吉凶。降福佑獲靈通。則
0027b25: 駸駸然入於邪矣。噫。有可敬而不可遠者諸佛諸菩
0027b26: 薩是也。胡弗思也。
0027b27: 東坡一
0027b28: 洪覺範謂東坡文章德行炳煥千古。又深入佛法。而
0027b29: 不能忘情於長生之術。非唯無功。反坐此病卒。予謂
0027b30: 東坡尚爾。況其餘乎。今有口談無生。而心慕長生者。
0027c01: 有始學無生。俄而改業長生者。蓋知之不真。見之不
0027c02: 定耳。故道人不可剎那失正知見。
0027c03: 東坡二
0027c04: 元禪師與東坡書云。時人忌子瞻作宰相耳。三十年
0027c05: 功名富貴過眼成空。何不猛與一刀割斷。又云子瞻
0027c06: 胸中有萬卷書。筆下無一點塵。為何於自己性命便
0027c07: 不知下落。以東坡之穎敏。而又有如是善友策發。何
0027c08: 慮不日進。今之縉紳與衲子交者。宜講此誼。
0027c09: 憎愛
0027c10: 語云。愛其人及其屋上之烏。言愛之極其至也。忽緣
0027c11: 變而情遷。轉愛為憎。憎而又憎。向之愛安在哉。轉憎
0027c12: 為愛。亦復如是。是故愛不必喜。憎不必怒。夢事空花。
0027c13: 本非實故。
0027c14: 靜之益一
0027c15: 日間有事。或處分不定。睡去四五更起坐。是非可否
0027c16: 忽自了然。日間錯處於此悉現。乃知爾來不得明見
0027c17: 心性。皆繇忙亂覆卻本體耳。古人云。靜見真如性。又
0027c18: 云性水澄清。心珠自現。豈虛語哉。
0027c19: 靜之益二
0027c20: 世間釅醯醇醴。藏之彌久而彌美者。皆繇封錮牢密。
0027c21: 不泄氣故。古人云。二十年不開口說話。向後佛也奈
0027c22: 何你不得。旨哉言乎。
0027c23: 華嚴不如艮卦
0027c24: 宋儒有言。讀一部華嚴經。不如看一艮卦。此說高明
0027c25: 者自知其謬。庸劣者遂信不疑。開邪見門。塞圓乘路。
0027c26: 言不可不慎也。假令說讀一部易經。不如看一艮卦。
0027c27: 然且不可。況佛法耶。況佛法之華嚴耶。華嚴具無量
0027c28: 門。諸大乘經。猶是華嚴無量門中之一門耳。華嚴。天
0027c29: 王也。諸大乘經。侯封也。諸小乘經。侯封之附庸也。餘
0027c30: 可知矣。
0028a01: 韓淮陰
0028a02: 淮陰佐漢滅楚。既王矣。召漂母與之千金。召辱己少
0028a03: 年亦與之千金。夫報恩者人情之常也。不報怨而反
0028a04: 酬以恩。可謂有大人之量。君子長者之風矣。而卒不
0028a05: 獲以壽考終。千古而下。猶可扼腕。雖然。其故有二。一
0028a06: 者仁有餘而智不足。二者多殺人不免於自殺。理固
0028a07: 應然。無足怪者。
0028a08: 誦經雜話
0028a09: 總戎戚公。素持金剛經。其守越之三江也。有亡卒致
0028a10: 夢云。明當遣妻詣公。乞為誦經一卷。以資冥道翌日。
0028a11: 果有婦人悲泣求見。詰之。如夢中語。公諾之。晨起誦
0028a12: 經。夜夢卒云。荷公大恩。然僅得半卷。以於中雜不用
0028a13: 二字。公思其故。乃內人使侍婢送茶餅。公遙見揮手
0028a14: 卻之。口雖不言。心謂不用。次早。閉戶誦經。是夜夢卒
0028a15: 謝云。已獲超拔。此予親聞於三江僧東林。東林誠篤
0028a16: 有道行。不妄語者。噫。誦經僧可不慎歟。
0028a17: 平心薦亡
0028a18: 杭郡多士坊有東平廟。郡之窘人死。致夢其妻云。諒
0028a19: 汝無力修薦。縱多方修薦。不若東平廟廟主某公施
0028a20: 一飯斛足矣。妻詣廟主求請。主云。我至期有七員主
0028a21: 行醮事。奈何。然我寧辭彼就汝。遂為施食。妻夢夫云
0028a22: 已超脫矣。此公平日臥榻上供王靈官像。像前置一
0028a23: 瓶。凡得經嚫目不視。即貯瓶中。隨取隨用。不欲較計
0028a24: 厚薄也。一念平等。亡魂賴以津濟。噫。心平即有如是
0028a25: 威德。況心空者乎。釋子當自勉矣。
0028a26: 對境
0028a27: 人對世間財色名利境界。以喻明之。有火聚於此。五
0028a28: 物在傍。一如乾草。纔觸即燃者也。其二如木。噓之則
0028a29: 燃者也。其三如鐵。不可得燃者也。然而猶可鎔也。其
0028a30: 四如水。不惟不燃。反能滅火者也。然而隔之釜甕。猶
0028b01: 可沸也。其五如空。然後任其燔灼。體恆自如。亦不須
0028b02: 滅。行將自滅也。初一凡夫。中屬修學。漸次最後。方名
0028b03: 諸如來大聖人也。
0028b04: 去障
0028b05: 修行去障亦有五等。喻如一人之身。五重纏裹。最外
0028b06: 鐵甲。次以皮裘。次以布袍。次以羅衫。又次貼肉極以
0028b07: 輕綃。次第解之。輕綃俱去。方是本體赤自身也。行
0028b08: 人外去麤障。去之又去。直至根本無明極微細障皆
0028b09: 悉去盡。方是本體清淨法身也。
0028b10: 以苦為樂
0028b11: 廁蟲之在廁也。自犬羊視之不勝其苦。而廁蟲不知
0028b12: 苦。方以為樂也。犬羊之在地也。自人視之不勝其苦。
0028b13: 而犬羊不知苦。方以為樂也。人之在世也。自天視之
0028b14: 不勝其苦。而人不知苦。方以為樂也。推而極之。天之
0028b15: 苦樂亦猶是也。知此而求生淨土。萬牛莫挽矣。
0028b16: 二客對弈
0028b17: 二客方對弈。有哂於傍者曰。吾見二肉柱動搖耳。客
0028b18: 曰。何謂也。曰。二君形存而神離。神在黑白子中久矣。
0028b19: 相對峙者非肉柱而何。客默然。
0028b20: 思惟修
0028b21: 禪那者。此云思惟修。故稱禪思比丘。是貴思也。經又
0028b22: 言有思惟心終不能入如來大涅槃海。又言是法非
0028b23: 思量分別之所能及。是病思也。所以者何。蓋思有二。
0028b24: 一正思惟。一邪思惟。無思之思。是正思惟也。有思之
0028b25: 思。是邪思惟也。又思有二。一從外而思內。背塵合覺
0028b26: 者也。一從內而思外。背覺合塵者也。從內思外者。思
0028b27: 之思之。又重思之。思無盡而真彌遠也。從外思內者。
0028b28: 思之思之。又重思之。思盡而還源也。繇思而入無思。
0028b29: 即念佛者。繇念而入無念也。
0028b30: 諍友
0028c01: 予初出家時。皋亭茶湯寺老僧。以誕日延予齋。時大
0028c02: 嶺有立禪。北人也。戇直無諂。顧予曰。彼延子為佛法
0028c03: 耶。人情耶。彼以人情重子耳。何往為。予大慚。又友古
0028c04: 溟者謂予言。子以後不出世為妙。予告以素所願。願
0028c05: 終身居學地而自鍛鍊。溟笑曰。子卻有出世日在。未
0028c06: 免也。今思如二友者不可復得。淒然傷感者久之。
0028c07: 鼓樂
0028c08: 秋榜出。新舉子有鼓樂而過上方之門者。二僧趨而
0028c09: 往覘之。甲云善哉。不亦樂乎。乙云善哉。不亦悲乎。甲
0028c10: 問故。乙曰。子徒知今日之鼓樂。而不知有後日之鼓
0028c11: 樂也。甲不解。歎羨如故。
0028c12: 道人重輕
0028c13: 古所稱道人。以世所重者彼輕之世所輕者彼重之
0028c14: 故也。世所重者何。富貴也。世所輕者何。身心也。今與
0028c15: 世同其重輕。是得為道人乎哉。
0028c16: 佛經不可不讀
0028c17: 予少時見前賢闢佛。主先入之言。作矮人之視。罔覺
0028c18: 也。偶於戒壇經肆。請數卷經讀之。始大驚曰。不讀如
0028c19: 是書。幾虛度一生矣。今人乃有自少而壯而老而死
0028c20: 不一過目者。可謂面寶山而不入者也。又一類。雖讀
0028c21: 之。不過採其辭致以資談柄助筆勢。自少而壯而老
0028c22: 而死不一究其理者。可謂入寶山而不取者也。又一
0028c23: 類雖討論。雖講演。亦不過訓字銷文。爭新競高。自少
0028c24: 而壯而老而死不一真修而實踐者。可謂取其寶把
0028c25: 玩之賞鑑之懷之袖之而復棄之者也。雖然。一染識
0028c26: 田。終成道種。是故佛經不可不讀。
0028c27: 蕭妃
0028c28: 武后效人彘殺王后等且死。誓願生生世世己為貓。
0028c29: 武為鼠。生扼其喉而噉其肉。至今貓鼠中尚有二人
0028c30: 受生。雖報復百千萬遍未已也。往時予作水陸齋憫
0029a01: 而薦之。祇恐冤力深。薦力淺。未能遽釋耳。古來類此
0029a02: 者頗眾。今人修善事。不辭多為津濟可也。
0029a03: 泰首座
0029a04: 或謂泰首座刻香坐脫。九峰不許。以不會石霜休去
0029a05: 歇去寒灰枯木去等語也。而紙衣道者能去能來。將
0029a06: 無會石霜意。而洞山亦不許者何也。愚謂紙衣若果
0029a07: 已出息不涉眾緣。入息不居陰界。則去住自繇。當與
0029a08: 洞山作愚癡齋把手共行。泰何可及。如或不然。未免
0029a09: 是弄精魂漢。古人所謂鬼神活計者是也。而泰公卻
0029a10: 有真實定力。特其耽著靜境。不解轉身一句。二者病
0029a11: 則均也。然紙衣虛心就洞山理會。而泰公奮然長往。
0029a12: 自失大利。滿招損。謙受益。學禪者宜知之。
0029a13: 睡著無夢時主人
0029a14: 雪巖初問高峰。日間浩浩作得主麼。次問夜夢中作
0029a15: 得主麼。三問正睡著無夢時。主人公在甚麼處。今人
0029a16: 便向第三問以情識卜度。錯了也。汝且日間作主不
0029a17: 得。又何論最後極深深處。不如就初門著緊用心。以
0029a18: 次理會去未晚。雖然。若於第三問了悟無疑。白日間
0029a19: 夜夢中無不帖帖地矣。過量人前。又不可以格例拘
0029a20: 也。
0029a21: 布施
0029a22: 龐居士以家財沈海。人謂奚不布施。士云。吾多劫為
0029a23: 布施所累。故沈之耳。愚人藉口。遂祕吝不施。不知居
0029a24: 士為布施住相者解縛也。非以布施為不可也。萬行
0029a25: 有般若以為導。三輪空寂。雖終日施奚病焉。又凡夫
0029a26: 膠著於布施。沈海之舉。是并其布施而布施之也。是
0029a27: 名大施。是名真施。是名無上施。安得謂居士不施。
0029a28: 尚直尚理編
0029a29: 國初空谷禪師著尚直尚理二編。極談儒釋之際。其
0029a30: 間力辨晦菴先生暗用佛法而明排之。愚意晦菴恐
0029b01: 無此心。或是見解未到耳。何以知之。記少年曾看朱
0029b02: 子語類。自云昔於某老先生坐中。聽一僧議論。心悅
0029b03: 之。後進場屋。便寫入卷中。試官被某哄動。遂中式。及
0029b04: 見延平先生。方知有聖賢學問。以是知晦菴之學佛。
0029b05: 不過如今人用資文筆而已。原不曾得佛深理。其排
0029b06: 佛。是見解未到。空谷責之。似為太過。
0029b07: 戒殺
0029b08: 天地生物以供人食。如種種穀。種種果。種種蔬菜。種
0029b09: 種水陸珍味。而人又以智巧餅之。餌之。鹽之。酢之。烹
0029b10: 之。炮之。可謂千足萬足。何苦復將同有血氣。同有子
0029b11: 母。同有知覺。覺痛覺癢覺生覺死之物。而殺食之。豈
0029b12: 理也哉。尋常說只要心好。不在齋素。嗟乎。戮其身而
0029b13: 啖其肉。天下之言凶心慘心毒心惡心孰甚焉。好心
0029b14: 當在何處。予昔作戒殺放生文勸世。而頗有翻刻此
0029b15: 文。不下一二十本。善哉斯世。何幸猶有如是仁人君
0029b16: 子在也。
0029b17: 建立叢林
0029b18: 叢林為眾。固是美事。然須己事已辦而後為之。不然。
0029b19: 或煩勞神志。或耽著世緣。致令未有所得者望洋而
0029b20: 終。已有所得者中道而廢。予興復雲棲。事事皆出勢
0029b21: 所自迫而後動作。曾不強為。而亦所損於己不少。況
0029b22: 盡心力而求之乎。書此自警。并以告夫來者。
0029b23: 僧俗信心
0029b24: 末法中。頗有出家比丘信心不如在家居士者。在家
0029b25: 居士信心不如在家女人者。何惑乎學佛者多。而成
0029b26: 佛者少也。
0029b27: 損己利人
0029b28: 智者入滅。曰。吾不領眾。必淨六根。繇損己利人。止登
0029b29: 五品。南嶽亦自言坐是止證鐵輪。二師雖是謙己誨
0029b30: 人。然亦實語。但與我輩之損不同耳。何以故。我輩損
0029c01: 則誠損。二師雖損而不損也。今以喻明。如一富室。一
0029c02: 窘人。二俱捐財濟眾。其損不異。然窘人則窘益甚。富
0029c03: 室則富自若也。又如溝渠江海。均用汲灌。而溝渠減
0029c04: 涸。江海自若也。既無所損。何為限於五品鐵輪。噫。天
0029c05: 下以聖歸仲尼。仲尼言聖我不能。天下以道屬文王。
0029c06: 文王顧望道未見。增上慢比丘可弗思乎。
0029c07: 良知
0029c08: 新建創良知之說。是其識見學力深造所到。非強立
0029c09: 標幟以張大其門庭者也。然好同儒釋者。謂即是佛
0029c10: 說之真知。則未可。何者。良知二字。本出子輿氏。今以
0029c11: 三支格之。良知為宗。不慮而知為因。孩提之童無不
0029c12: 知愛親敬長為喻。則知良者美也。自然知之而非造
0029c13: 作者也。而所知愛敬涉妄已久。豈真常寂照之謂哉。
0029c14: 真之與良固當有辨。
0029c15: 心之精神是謂聖
0029c16: 孔叢子云。心之精神是謂聖。楊慈湖平生學問以是
0029c17: 為宗。其於良知何似。得無合佛說之真知歟。曰。精神
0029c18: 更淺於良知。均之水上波耳。惡得為真知乎哉。且精
0029c19: 神二字。分言之則各有旨。合而成文。則精魂神識之
0029c20: 謂也。昔人有言無量劫來生死本。癡人認作本來人
0029c21: 者是也。
0029c22: 寂感
0029c23: 慈湖儒者也。不觀仲尼之言乎。操則存。舍則亡。出入
0029c24: 無時。莫知其鄉則進於精神矣。復進於良知矣。然則
0029c25: 是佛說之真知乎。曰。亦未也。真無存亡。真無出入也。
0029c26: 莫知其鄉。則庶幾矣。而猶未舉其全也。仲尼又云。無
0029c27: 思也。無為也。寂然不動。感而遂通天下之故。夫泯思
0029c28: 為而入寂。是莫知其鄉也。無最後句。則成斷滅。斷滅
0029c29: 則無知矣。通天下之故。無上三句。則成亂想。亂想則
0029c30: 妄知矣。寂而通。是之謂真知也。然斯言也。論易也。非
0030a01: 論心也。人以屬之蓍卦而已。蓋時未至。機未熟。仲尼
0030a02: 微露而寄之乎易。使人自得之也。甚矣。仲尼之善言
0030a03: 心也。信矣。仲尼之為儒童菩薩也。然則讀儒書足了
0030a04: 生死。何以佛為。曰。佛談如是妙理。遍於三藏。其在儒
0030a05: 書。千百言中而偶一及也。仲尼非不知也。仲尼主世
0030a06: 間法。釋迦主出世間法也。心雖無二。而門庭施設不
0030a07: 同。學者不得不各從其門也。
0030a08: 來生一
0030a09: 今生持戒修福之僧。若心地未明。願力輕微。又不求
0030a10: 淨土。是人來生多感富貴之報。亦多為富貴所迷。或
0030a11: 至造業墮落者。有老僧搖手不之信。予謂無論隔世。
0030a12: 親見一僧結茅北峰之陰。十年頗著清修。一時善信
0030a13: 敬慕。為別刱菴。徙居之。遂致沈溺。前所微得俱喪。見
0030a14: 世且然。況來生耶。問此為誰。予云。即老兄是。其人默
0030a15: 然。
0030a16: 來生二
0030a17: 僧有見貴顯人而心生慕羨願似之者。復有見貴顯
0030a18: 人而心生厭薄若不屑者。是二人皆過也。何也。爾徒
0030a19: 知慕羨彼。而寧知彼之前生。即爾苦行修福僧人乎。
0030a20: 則何必慕羨。爾徒知厭薄彼。而寧知爾之苦行。來生
0030a21: 當作彼有名有位官人乎。則何可厭薄。既未離生死。
0030a22: 彼此更迭。如汲井輪。互為高下。思之及此。能不寒心。
0030a23: 但應努力前修。不捨寸陰以期出世。安得閒工夫為
0030a24: 他人慕羨耶厭薄耶。
0030a25: 棄捨所長
0030a26: 凡人資性所長。必著之不能捨。如長於詩文者。長於
0030a27: 政事者。長於貨殖者。長於戰陣者。乃至長於書者畫
0030a28: 者琴者棋者。皆弊精竭神殫智盡巧以從事。而多有
0030a29: 鉤深窮玄。成一家之名。以垂世不朽。若能棄捨不用。
0030a30: 轉此一回精神智巧抵在般若上。何患道業之無成
0030b01: 乎。而茫茫古今。千百人中未見一二矣。
0030b02: 二種鼠
0030b03: 家鼠穿墉走梁。循床入篋。纍纍然與人近。而逃形避
0030b04: 影。自古無能豢而狎之者。松鼠以山巖為國。樹杪為
0030b05: 家。若方外之士。化外之民。而人得置之襟懷。馴如慈
0030b06: 母之撫赤子。此其故何也。意者宿習之使也。彼家鼠。
0030b07: 其昔穿窬之盜者耶。彼松鼠。其昔為人之服役者耶。
0030b08: 均之畜生。而不無彼善於此也。術不可不慎也。
0030b09: 僧習
0030b10: 末法僧有習書。習詩。習尺牘語。而是三者皆士大夫
0030b11: 所有事。士大夫捨之不習而習禪。僧顧攻其所捨。而
0030b12: 於己分上一大事因緣置之度外。何顛倒乃爾。
0030b13: 古今人不相及
0030b14: 本朝尊宿。自洪武至今。殆不多見。無論唐宋。只如元
0030b15: 之中峰天如諸老。今代唯琦楚石一人可與馳騁上
0030b16: 下。況古之又古耶。得非世愈降障愈深耶。豪傑固無
0030b17: 文王猶興。畢竟星中之月而已。然則末法中人。不可
0030b18: 妄自尊大而輕視古德。又不可甘心暴棄而不為豪
0030b19: 傑也。
0030b20: 物不遷論駮
0030b21: 有為物不遷論駮者。謂肇公不當以物各住位為不
0030b22: 遷。當以物各無性為不遷。而不平者反駮其駮。或疑
0030b23: 而未決。舉以問予。予曰。為駮者。固非全無據而妄談。
0030b24: 駮其駮者。亦非故抑今而揚古。蓋各有所見也。我今
0030b25: 平心而折衷之。子不讀真空般若涅槃三論。及始之
0030b26: 宗本義乎。使無此。則今之駮。吾意肇公且口掛壁上。
0030b27: 無言可對。無理可伸矣。今三論發明性空之旨罔不
0030b28: 曲盡。而宗本中又明言緣會之與性空一也。豈不曉
0030b29: 所謂性空者耶。蓋作論本意。因世人以昔物不至今
0030b30: 則昔長往。名為物遷。故即其言而反之。若曰。爾之所
0030c01: 謂遷者。正我之所謂不遷也。此名就路還家。以賊攻
0030c02: 賊。位不轉而易南成北。質不改而變鋀為金。巧心妙
0030c03: 手。無礙之辯才也。故此論非正論物不遷也。因昔物
0030c04: 今物二句而作耳。若無因自作。必通篇以性空。立論
0030c05: 如三論矣。茲徑以不曉性空病肇公。肇公豈得心服。
0030c06: 是故求向物於昔。於昔未嘗無。責向物於今。於今未
0030c07: 嘗有。此數言者。似乖乎性空之旨。然昔以緣合不無。
0030c08: 今以緣散不有。緣會性空既其不二。又何煩費辭以
0030c09: 辨肇公之失哉。或問何故彼論通篇不出此意。曰。以
0030c10: 有緣會不異性空之語在宗本中。觀者自可默契耳。
0030c11: 若知有今日。更於論尾增一二語結明此意。則駮何
0030c12: 繇生。吁。肇公當必首肯。而不知為駮者之信否也。
0030c13: 碧巖集
0030c14: 圓悟作碧巖集。妙喜欲入閩碎其板。淺智者遂病圓
0030c15: 悟。不知妙喜特一時遣著語耳。夫雪竇百則頌古。先
0030c16: 德謂是頌古之聖。而圓悟始為評唱。又評唱之聖也。
0030c17: 而不免為文字般若。愚者執之。故妙喜為此說。碎學
0030c18: 人之情識也。非碎碧巖集也。其言碎者。彷彿雲門一
0030c19: 棒打殺之意也。神而明之。碧巖寸寸栴檀。執而泥之。
0030c20: 一大藏板皆可碎也。噫。可與知者道也。
0030c21: 兜率悅張無盡
0030c22: 張無盡將見悅公。悅云。吾當深錐痛劄此人。或謂諸
0030c23: 官人多喜承順。恐惡發。悅云。我不過退院而已。因盡
0030c24: 力逼拶。無盡繇此了悟。愚謂悅公妙手陶鑄。其賢固
0030c25: 不必論。而無盡委身知識。窮參力究。終得發明。真士
0030c26: 大夫學道之模範也。
0030c27: 宗門問答
0030c28: 古尊宿作家相見。其問答機緣。或無義無味。或可驚
0030c29: 可疑。或如罵如謔。而皆自真參實悟中來。莫不水乳
0030c30: 投。函蓋合。無一字一句浪施也。後人無知效嚬。則口
0031a01: 業不小。譬之二同邑人。千里久別。忽然邂逅。相對作
0031a02: 鄉語隱語諺語。傍人聽之。亦復無義無味。可驚可疑。
0031a03: 如罵如謔。而實字字句句皆衷曲之談。肝膈之要也。
0031a04: 傍人固不知是何等語。而二人者。則默契如水乳如
0031a05: 函蓋矣。今不如緘口結舌。但向本參上著力。祇愁不
0031a06: 悟。不愁悟後無語。
0031a07: 醉生夢死
0031a08: 醉生夢死。恆言也。實至言也。世人大約貧賤富貴二
0031a09: 種。貧賤者。固朝忙夕忙以營衣食。富貴者。亦朝忙夕
0031a10: 忙以享欲樂。受用不同。其忙一也。忙至死而後已。而
0031a11: 心未已也。齎此心以往。而復生。而復忙。而復死。死生
0031a12: 生死。昏昏蒙蒙。如醉如夢。經百千劫。曾無了期。朗然
0031a13: 獨醒。大丈夫當如是矣。
0031a14: 真道人難
0031a15: 凡人造業者百。而為善者一二。為善者百。而向道者
0031a16: 一二。向道者百。而堅久者一二。堅久者百。而堅之又
0031a17: 堅。久之又久。直至菩提心不退轉者一二。如是最後。
0031a18: 名真道人難乎哉。
0031a19: 空所空盡
0031a20: 或曰。老子清靜經云。觀空亦空。空無所空等語。即楞
0031a21: 嚴空所空盡之義。予謂楞嚴初云動靜二相了然不
0031a22: 生。今以清靜名經。是動相不生而靜相猶生也。靜且
0031a23: 未空。尚何論空空。
0031a24: 教外別傳
0031a25: 或謂教外果有別傳乎。則一代時教閒文也。教外果
0031a26: 無別傳乎。則祖師西來虛行也。曰。教外實有別傳。而
0031a27: 亦實無別傳也。圓覺不云乎。脩多羅如標月指。指非
0031a28: 月也。謂指外別有月可也。而月正在所指中。謂指外
0031a29: 別無月亦可也。執指為月謂更無月者。愚也。違其所
0031a30: 指。而別求所謂月者。狂也。神而明之。存乎其人而已。
0031b01: 發真歸元
0031b02: 楞嚴云。一人發真歸元。十方虛空悉皆消殞。而中庸
0031b03: 以喜怒哀樂未發為中。既而曰。致中則天地位。會通
0031b04: 儒釋者。謂中即真元也。然歸元則世界消。致中則世
0031b05: 界立。胡因同果異如此。蓋喜怒哀樂屬乎意根。第六
0031b06: 識耳。今止意識不行。尚餘末那賴耶。洪濤息而微波
0031b07: 在也。曾未歸元。如何得虛空消殞。
0031b08: 道話
0031b09: 古之學者。賓主相見。纔入門。便以此一大事因緣遞
0031b10: 相研究。今群居雜談。率多世諦。漫遊千里。靡涉參詢。
0031b11: 遐哉古風。不可復矣。嗟夫。
0031b12: 楚失弓
0031b13: 楚王失弓。左右欲求之。王曰。楚人失弓。楚人得之。何
0031b14: 必求也。仲尼曰。惜乎其不廣也。胡不曰。人遺弓。人得
0031b15: 之。何必楚也。大矣哉。楚王固滄海之胸襟。而仲尼實
0031b16: 乾坤之度量也。雖然。仲尼姑就楚王言之。而未盡其
0031b17: 所欲言也。何也。尚不能忘情於弓也。進之。則王失弓。
0031b18: 王猶故也。無失也。假令王復得弓。王猶故也。無得也。
0031b19: 雖然猶未也。尚不能忘情於我也。又進之。求其所謂
0031b20: 我者不可得。安求其所謂弓也。人也。楚也。
0031b21: 湯厄一
0031b22: 辛丑孟春十日。予隨例入浴。失足沸湯中。從踵及股。
0031b23: 既而調治乖方。踰兩月而後愈。雖備歷諸苦。而於苦
0031b24: 中照見平日過咎。生大慚愧。發菩提心。蓋平日四大
0031b25: 無恙。行坐隨意。眠起隨意。飲食隨意。談笑隨意。不知
0031b26: 其為人天大福也。安享此福。無復思念六道眾生。且
0031b27: 我此一餉安樂時。地獄眾生。挫燒舂磨者。不知經幾
0031b28: 許苦矣。餓鬼眾生。飲銅食血者。不知經幾許苦矣。畜
0031b29: 生眾生。銜鐵負鞍刀割鼎烹者。不知經幾許苦矣。縱
0031b30: 得為人。而饑寒逼迫者。服役疲勞者。疾病纏綿者。眷
0031c01: 屬分離者。刑罰責治者。牢獄監禁者。徵輸困乏者。水
0031c02: 溺火焚而死者。蛇螫虎囓而死者。含冤負枉而死者。
0031c03: 其苦亦不知幾許。而我弗知也。自今以後。得一餉安
0031c04: 樂。即當思念六道苦惱眾生。攝心正意。願早成道果。
0031c05: 普濟含識。俾齊生淨土。得不退轉。剎那自肆。何以上
0031c06: 報佛恩。而下酬檀信也。勵之哉。
0031c07: 湯厄二
0031c08: 佛言人命在呼吸間。予平日亦常舉此以警策大眾。
0031c09: 而實未嘗身親經歷之也。及予之罹湯厄也。方其入
0031c10: 浴。身安心泰。洋洋自如。俄而蹈沸釜中幾死矣。其得
0031c11: 生者。幸也。龍天救之也。夫為時剎那耳。而死生係焉。
0031c12: 命在呼吸。豈不誠然乎哉。則知為僧者。於佛所說以
0031c13: 勸他人恆切。而以勸自己或疏通弊也。予於是大愧
0031c14: 大駭而大自戢。
0031c15: 湯厄三
0031c16: 予平日論到病中做工夫處。亦知畢陵伽婆蹉所謂
0031c17: 純覺遺身矣。亦知馬大師所謂有不病者矣。亦知永
0031c18: 嘉所謂縱遇風刀常坦坦假饒毒藥也閒閒矣。亦知
0031c19: 肇公所謂四大本空五蘊非有矣。及乎足入沸湯。從
0031c20: 頭簡點。痛覺在身。誰是遺身者。我今受病。誰是不病
0031c21: 者。鋒刀毒藥切於肌膚。誰是坦坦閒閒者。四大五蘊
0031c22: 實為吾身實為吾累。誰是本空非有者。乃知平日乾
0031c23: 慧都不濟事。若無定力。甘伏死門。彼口頭三昧祗自
0031c24: 瞞耳。噫。可不勉歟。
0031c25: 湯厄四
0031c26: 予見屠酤之肆。生置鱉鱔蝦蟹之屬於釜中。而以百
0031c27: 沸湯烹之。則諭之曰。彼眾生力弗汝敵。又微劣不能
0031c28: 作聲耳。若力敵。則當如虎豹噉汝。若能作聲。冤號酸
0031c29: 楚之聲。當震動大千世界。汝縱逃現報。而千萬劫中。
0031c30: 彼諸眾生不放汝在。汝試以一臂納沸湯中。少頃而
0032a01: 出。則知之矣。今不意此報乃我當之。因思自少至老
0032a02: 雖不作此業。而無量生來。既宿命未通。安保其不作
0032a03: 也。乃不怨不尤。安意忍受。而益勤修其所未至。
0032a04: 經教
0032a05: 有自負參禪者。輒云達磨不立文字。見性則休。有自
0032a06: 負念佛者。輒云止貴直下有人。何必經典。此二輩人。
0032a07: 有真得而作是語者。且不必論。亦有實無所得而漫
0032a08: 言之者。大都不通教理。而護惜其短者也。予一生崇
0032a09: 尚念佛。然勤勤懇懇勸人看教。何以故。念佛之說。何
0032a10: 自來乎。非金口所宣。明載簡冊。今日眾生何繇而知
0032a11: 十萬億剎之外有阿彌陀也。其參禪者。藉口教外別
0032a12: 傳。不知離教而參。是邪因也。離教而悟。是邪解也。饒
0032a13: 汝參而得悟。必須以教印證。不與教合。悉邪也。是故
0032a14: 學儒者。必以六經四子為權衡。學佛者。必以三藏十
0032a15: 二部為模楷。
0032a16: 語錄
0032a17: 古人道明德立。足為人天師表。然後有語錄垂世。大
0032a18: 率有二。或門人所記。如六祖壇經之類是也。或手自
0032a19: 作之。如中峰廣錄之類是也。我實凡夫。自救不了。為
0032a20: 吾徒者。慎勿筆吾一時偶爾之談刊為語錄。不唯妄
0032a21: 自尊大。又偶爾之談。或有為而發。或因人而施。未是
0032a22: 究竟了義。而況聽者草草入耳。便形諸紙墨。亦恐有
0032a23: 誤人之過也。
0032a24: 聞謗
0032a25: 經言人之謗我也。出初一字時。後字未生。出後一字
0032a26: 時。初字已滅。是乃風氣鼓動。全無真實。若因此發瞋。
0032a27: 則鵲噪鴉鳴皆應發瞋矣。其說甚妙。而或謂設彼作
0032a28: 為謗書。則一覽之下字字具足。又永存不滅。將何法
0032a29: 以破之。獨不思白者是紙。黑者是墨。何者是謗。況一
0032a30: 字一字皆從篇韻湊合而成。然則置一部篇韻在案。
0032b01: 是百千萬億謗書無時不現前也。何惑之甚也。雖然。
0032b02: 此猶是對治法門。若知我空。誰受謗者。
0032b03: 愚之愚
0032b04: 世人以不識字不解事為愚。此誠愚也。非愚之愚也。
0032b05: 讀盡五車書。無字不曉。收盡萬般巧。無事不能。乃至
0032b06: 談玄說禪。靡不通貫。而究其真實處。顛倒迷惑。反見
0032b07: 笑於向之所謂愚者。非愚中之愚而何。
0032b08: 預了
0032b09: 無常迅速。雖老少無別。然年少人猶處未定之天。妄
0032b10: 冀長壽。若老年人。則定然光景無多矣。須把身世事
0032b11: 處分了當。從他無常朝到暮到。撒手便行。無所繫累。
0032b12: 此晚境大要緊處。不可忽。不可忽。
0032b13: 廣覽
0032b14: 看經須是周遍廣博。方得融貫。不致偏執。蓋經有此
0032b15: 處建立。彼處掃蕩。此處掃蕩。彼處建立。隨時逐機。無
0032b16: 定法故。假使只看楞嚴。見勢至不入圓通。而不廣覽
0032b17: 稱讚淨土諸經。便謂念佛法門不足尚矣。只看達磨
0032b18: 對梁帝語。見功德不在作福。而不廣覽六度萬行諸
0032b19: 經。便謂有為福德皆可廢矣。反而觀之。執淨土非禪
0032b20: 宗。執有為非無為。亦復如是。喻如讀醫書不廣者。但
0032b21: 見治寒用桂附而斥芩連。治虛用參耆而斥枳朴。不
0032b22: 知芩連枳朴亦有時當用。而桂附參耆亦有時當斥
0032b23: 也。是故執醫之一方者誤色身。執經之一義者誤慧
0032b24: 命。予嘗謂六祖壇經不可使無智人觀之。正慮其執
0032b25: 此而廢彼也。
0032b26: 求人過
0032b27: 見人飭躬立德。名稱頗聞。便多方求覓其過。此忌心
0032b28: 也。薄道也。或見人有所著述。其求過也亦然。不知聞
0032b29: 一善行。覽一好書。皆當隨喜讚歎。而反掩之滅之。是
0032b30: 誠何心哉。若果行係偽行。書係邪書。自應正言公論。
0032c01: 明斥其非。又不當半褒半譏。依阿進退。
0032c02: 謀斷
0032c03: 古稱玄齡善謀。如晦善斷。蓋謀與斷當兼備而不可
0032c04: 一缺者。予於事。多有見之極明。而持之不武。以此致
0032c05: 誤。常悔之恨之。故禪門貴悲智雙足。而謀與斷俱智
0032c06: 所攝。謀而乏斷。正能見而不能持也。此終是智淺而
0032c07: 不深。偏而不全耳。大宜勉旃。
0032c08: 禪佛相爭
0032c09: 二僧遇諸途。一參禪。一念佛。參禪者謂本來無佛。無
0032c10: 可念者。佛之一字。吾不喜聞。念佛者謂西方有佛。號
0032c11: 阿彌陀。憶佛念佛。必定見佛。執有執無。爭論不已。有
0032c12: 少年過而聽焉。曰。兩君所言。皆徐六擔板耳。二僧叱
0032c13: 曰。爾俗士也。安知佛法。少年曰。吾誠俗士。然以俗士
0032c14: 為喻而知佛法也。吾。梨園子也。於戲場中。或為君。或
0032c15: 為臣。或為男。或為女。或為善人。或為惡人。而求其所
0032c16: 謂君臣男女善惡者。以為有。則實無。以為無。則實有。
0032c17: 蓋有是即無而有。無是即有而無。有無俱非真。而我
0032c18: 則湛然常住也。知我常住。何以爭為。二僧無對。
0032c19: 武夷圖
0032c20: 予病中有贈以武夷九曲圖者。閱之忻然。因思古人
0032c21: 沈痾不起。一友教翫輞川圖。不浹旬而愈。況西方極
0032c22: 樂世界。繪畫流布。朝夕參禮。而未聞奇驗速效如輞
0032c23: 川者何耶。良繇輞川蹟在寰中。易為描寫。極樂境超
0032c24: 世外。難以形容。則不若繪輞川者之備極工巧。聳人
0032c25: 心目故也。彼雞頭摩之所傳。十六觀經之所說。亦略
0032c26: 示其概而已。夫極樂世界。忉利兜率化樂諸天所不
0032c27: 能及其少分。使人得而詳睹。何止四百四病之俱忘。
0032c28: 將八萬四千煩惱諸病皆消滅無餘矣。昔人謂神棲
0032c29: 安養。又謂先送心歸極樂天。豈徒然哉。
0032c30: 談宗
0033a01: 予未出家時。乍閱宗門語。便以情識模擬。與一座主
0033a02: 書。左縱右橫。座主憚焉。出家數年後。重會座主於一
0033a03: 宿菴。勞問間。見予專志淨土。語不及宗。矍然曰。子向
0033a04: 日見地超卓。今反卑近何也。予笑曰。諺有之。初生牛
0033a05: 犢不畏虎。識法者懼。君知之乎。座主不答。
0033a06: 念佛
0033a07: 世人稍利根。便輕視念佛。謂是愚夫愚婦勾當。彼徒
0033a08: 見愚夫愚婦口誦佛名。心遊千里。而不知此等是名
0033a09: 讀佛非念佛也。念從心。心思憶而不忘。故名曰念。試
0033a10: 以儒喻。儒者念念思憶孔子。其去孔子不亦庶幾乎。
0033a11: 今念念思憶五欲不以為非。而反以念佛為非。噫。似
0033a12: 此。一生空過。何如作愚夫愚婦耶。而惜乎智可能也。
0033a13: 愚不可能也。
0033a14: 僧性空
0033a15: 吳泗洲寺僧性空。棄應院閉關堯封山。嘗寄予所發
0033a16: 誓願。及稟告十方等語。予嘉歎希有。俄而魔著。遂癲
0033a17: 狂以死。予甚悼焉。揆其繇。蓋繇乍起信心。有信無慧
0033a18: 故也。古人心地未通。不遠千里。參師訪道。出一叢林。
0033a19: 入一保社。乃至窮遊遍歷。曾不休息。得意之後。方於
0033a20: 水邊林下長養聖胎耳。何得纔離火宅。便入死關。有
0033a21: 過。不知。有疑莫辨。求升而反墮。又奚怪其然哉。頗有
0033a22: 初心學人。結茅深山。孤孑獨居。自謂高致。雖未必魔
0033a23: 癲。而亦頓失利益不少。明者試一思之。
0033a24: 行腳
0033a25: 予單丁行腳時。忍饑渴。衝寒暑。備歷諸苦。今幸得把
0033a26: 茆蓋頭。雖不識修行。而識慚愧。雲水乍到。供事唯勤。
0033a27: 己身受用。不敢過分。蓋謂曾為浪子偏憐客。窮漢起
0033a28: 家。惜土如金也。今乍入緇門。便住見成菴院。事事如
0033a29: 意。喻似富家兒。不諳民間疾苦。縱才智兼人。無賴參
0033a30: 訪。而閉門自大。習成我慢。增長無明。亦所失多矣。
0033b01: 妙宗鈔
0033b02: 曩一僧謂予曰。佛示西方。本為普利諸根。速超生死。
0033b03: 是易行道。而知禮法師純以台教精深觀法釋之。使
0033b04: 易反成難。失如來曲為凡夫本意。此論亦甚有理。今
0033b05: 思之。古人謂解佛經。寧以淺為深。毋以深為淺。則妙
0033b06: 宗所說。利根者自悟深理。鈍根者亦不失依經直觀。
0033b07: 求願往生。似無所礙。
0033b08: 出神一
0033b09: 或問仙出神。禪者能之乎。曰。能之而不為也。楞嚴云。
0033b10: 其心離身反觀其面是也。而繼之曰。非為聖證。若作
0033b11: 聖解。即受群邪。是能之而不為也。又問。神之出也。有
0033b12: 陰有陽。楞嚴所云。陰神也。仙出陽神。禪者能之乎。曰。
0033b13: 亦能之而不為也。或者愕。曰。毋愕也。爾不見初祖已
0033b14: 沒。隻履西歸乎。爾不見寶誌公獄中一身市中一身
0033b15: 乎。爾不見溈山晏坐靜室。乃於莊上喫油餈乎。然亦
0033b16: 不名聖證。宗門呵之。昔一僧入定出神。自言我之出
0033b17: 神。不論遠近。皆能往來。亦能取物。正陽神也。先德責
0033b18: 云。圓頂方袍。參禪學道。奈何作此鬼神活計。是故吾
0033b19: 宗大禁。不許出神。
0033b20: 出神二
0033b21: 又問神有何過。曰。神即識也。而分麤細。有出有入者
0033b22: 麤也。直饒出入俱泯。尚住細識。細之又細。悉皆渾化。
0033b23: 始得本體耳。而著於出入以為奇妙。前所謂無量劫
0033b24: 來生死本。癡人認作本來人也。
0033b25: 聞訃
0033b26: 聞人訃音必大驚訝。此雖世間常情。然生必有死。亦
0033b27: 世間常事。自古及今。無一人得免者。何足驚訝。特其
0033b28: 虛生浪死而不聞道。是重可驚訝。而恬不驚訝。悲夫。
0033b29: 齋素
0033b30: 富貴人不能齋素。其故有二。一者耽芻豢之悅口。二
0033c01: 者慮藜藿之損身。不知肉食蔬食。體之肥瘠或因之。
0033c02: 而壽夭不與也。且鹿之壽最永於諸獸。而所食者草
0033c03: 耳。虎食肉。而壽之長短於鹿何如也。鹿不肉而壽。人
0033c04: 何獨不然。雖然。有厄於病苦。心雖欲齋而力不副者。
0033c05: 有制於所尊。心雖欲齋而勢弗克者。則姑行月齋日
0033c06: 齋及三淨肉。但堅持不殺可也。久之宿習當自斷。
0033c07: 輪迴根本
0033c08: 圓覺謂輪迴以愛欲為根本。而此愛欲。百計制之。莫
0033c09: 可除滅。蓋賁育無所施其勇。良平無所用其智。而離
0033c10: 婁公輸無所著其明巧者也。雖不淨觀正彼對治。而
0033c11: 博地凡夫障重染深。祗見其淨。不見其不淨。觀法精
0033c12: 微。鮮克成就。然則竟如之何。經云。欲生於汝意。意以
0033c13: 思想生。今觀此想復從何生。研之究之。又研究之。研
0033c14: 之不休。究之不已。老鼠入牛角。當必有倒斷處。
0033c15: 病者眾生之良藥
0033c16: 世人以病為苦。而先德云。病者眾生之良藥。夫藥與
0033c17: 病反。奈何以病為藥。蓋有形之身。不能無病。此理勢
0033c18: 所必然。而無病之時。嬉怡放逸。誰覺之者。唯病苦逼
0033c19: 身。始知四大非實。人命無常。則悔悟之一機。而修進
0033c20: 之一助也。予出家至今。大病垂死者三。而每病發悔
0033c21: 悟。增修進。繇是信良藥之語其真至言哉。
0033c22: 蛇成龍
0033c23: 昔人有喻。如蛇成龍。不改其皮。如人成佛。不改其面。
0033c24: 此破愚夫著相求佛。蓋彷彿為比。非的喻也。斷章取
0033c25: 義非全喻也。又有謂蛇伏地內。繇修鍊而成龍。不知
0033c26: 此性稟使然。非修鍊所致。是故污水中蟲化而為蚊。
0033c27: 廁圂中蟲化而為蠅。蜣之為蟬。蠶之為蛾。雉之為蜃。
0033c28: 雀之為蛤。鯊之為虎。鯤之為鵬。如是之類。種種非一。
0033c29: 豈其有修鍊之術乎。又不見草之為螢。飯之為螺。瓦
0033c30: 之為鴛鴦。無情而化有情。修鍊安在。吾恐不明理者。
0034a01: 名為學道。潛作邪因。妄冀邪果。不得不辯。
0034a02: 名利
0034a03: 榮名厚利。世所同競。而昔賢謂求之既不可得。卻之
0034a04: 亦不可免。此卻之不可免一語最極玄妙。處世者當
0034a05: 深信熟玩。蓋求不可得。人或知之。卻不可免。誰知之
0034a06: 者。如知其不可免也。何以求為。又求之未得。不勝其
0034a07: 慍。及其得之。不勝其喜。如知其不可免也。何以喜為。
0034a08: 又己得則喜。他人得之則忌。如知其不可免也。何以
0034a09: 忌為。庶幾達宿緣之自致。了萬境之如空。而成敗利
0034a10: 鈍。興味蕭然矣。故知此語玄妙。
0034a11: 臨終正念
0034a12: 經言人欲終時。聞鍾磬聲。增其正念。而杭俗亡者氣
0034a13: 絕良久。方乃召僧擊磬。已無及矣。又訛為之說曰。磬
0034a14: 之鳴也。促亡人行赴閻羅也。其謬一至於是。
0034a15: 花香
0034a16: 庭中百合花開。晝雖有香。澹如也。入夜而香始烈。夫
0034a17: 鼻非鈍於晝而利於夜也。白日喧動。諸境紛雜。目視
0034a18: 焉。耳聽焉。鼻之力為耳目所分而不得專也。用志不
0034a19: 分。乃凝於神。信夫。
0034a20: 人虎傳
0034a21: 說海載人虎傳。一僧戲披虎皮於山徑間。有見而怖
0034a22: 走。遺其橐囊者。輒取之。皮忽著身。遂成虎。不敢歸寺。
0034a23: 而心歷歷然人也。漸饑。不得已。食狐兔羊犬。既而捕
0034a24: 得人。將食之。視之僧也。大悔恨。恨極悲號。舉身自擲。
0034a25: 皮忽墮地。還復人體。因感斯異。乃破衲行乞。遍參知
0034a26: 識。刻心辦道。後竟成名德云。經云。一切唯心造。觀於
0034a27: 是尤信。
0034a28: 六道互具
0034a29: 六道之中。復有六道。且以人言之。有人而天者。諸國
0034a30: 王大臣之類是也。有人而人者。諸小臣。及平民衣食
0034b01: 饒足處世安然之類是也。有人而脩羅者。諸獄吏屠
0034b02: 兒劊子之類是也。有人而畜生者。諸負重力役。恆受
0034b03: 鞭撻之類是也。有人而餓鬼者。諸貧窮乞人。啼饑號
0034b04: 寒之類是也。有人而地獄者。諸刑戮剮割之類是也。
0034b05: 天等五道亦復如是。所以然者。昔因持戒修福。今得
0034b06: 人身。而所修戒福有上中下。此三種中復有三種。多
0034b07: 多無盡。各隨其心。感報不一。經云。一切唯心造。又觀
0034b08: 於是尤信。
0034b09: 智慧
0034b10: 增一阿含經。佛言。戒律成就。是世俗常數。三昧成就。
0034b11: 亦世俗常數。神足飛行成就。亦世俗常數。唯智慧成
0034b12: 就為第一義。則知戒定等三學。布施等六波羅密。唯
0034b13: 智慧最重。不可輕也。唯智慧最先。不可後也。唯智慧
0034b14: 貫徹一切法門。不可等也。經云因戒生定。因定發慧。
0034b15: 蓋語其生發之次第則然。而要當知所重知所先知
0034b16: 所貫徹始得。雖然。此智慧者。又非聰明才辯之謂也。
0034b17: 如前世智當悟中說。
0034b18: 外學
0034b19: 隋梁州沙門慧全。徒眾五百。中一人頗麤異。全素所
0034b20: 不錄。忽自云得那含果。全有疾閉門。其人徑至榻前
0034b21: 問疾。而門閉如故。明日復然。因謂全曰。師命過當生
0034b22: 婆羅門家。全云。我一生坐禪。何故生彼。答云。師信道
0034b23: 不篤。外學未絕。雖有福業。不得超詣。今時僧有學老
0034b24: 莊者。有學舉子業經書者。有學毛詩楚騷。及古詞賦
0034b25: 者。彼以禪為務。但外學未絕。尚緣此累道。今恣意外
0034b26: 學。而禪置之罔聞。不知其可也。
0034b27: 靈裕法師
0034b28: 裕法師之說經也。或一字盤桓。動經累日。或片時之
0034b29: 頃。便銷數卷。或分科已定。及至後講。更改前科。增減
0034b30: 出沒。隨機顯晦。學者疑焉。裕曰。此大士之宏規也。可
0034c01: 以恆情斷乎。裕師蓋得無礙辯才。庶幾乎於法自在。
0034c02: 而拘名著相。以文害辭。以辭害意。與夫參死句之輩。
0034c03: 何足以知之。今人不可執己見。而蔑視勝流。輕談橫
0034c04: 議。又不可昧己量。而效嚬先德妄行自用也。
0034c05: 行腳住山
0034c06: 今人見玄沙不越嶺。保福不度關。便端拱安居。眼空
0034c07: 四海。及見雪峰三登投子。九上洞山。趙州八旬行腳。
0034c08: 便奔南走北。浪蕩一生。斯二者皆非也。心地未明。正
0034c09: 應千里萬里親附知識。何得守愚空坐我慢自高。既
0034c10: 為生死。參師訪道。又何得觀山觀水徒誇履歷之廣
0034c11: 而已哉。正因行腳之士自不如是。
0034c12: 楞嚴房融所作
0034c13: 有見楞嚴不獨義深。亦復文妙。遂疑是丞相房融所
0034c14: 作。夫譯經館番漢僧及詞臣居士等不下數十百人。
0034c15: 而後一部之經始成。融不過潤色其文。非專主其義
0034c16: 也。設融自出己意。創為是經。則融固天中天聖中聖
0034c17: 矣。而考諸唐史。融之才智尚非柳韓元白之比。何其
0034c18: 作楞嚴也。乃超孔孟老莊之先耶。嗟乎。千生百劫。得
0034c19: 遇如是至精至微至玄至極之典。不死心信受。而生
0034c20: 此下劣乖僻之疑。可悲也夫。可悲也夫。
0034c21: 果報一
0034c22: 經言萬法唯心。錯會者謂無心則無因無果。故不患
0034c23: 有業。唯患有心。有業無心。閻老子其奈我何。遂安意
0034c24: 造業。無復顧忌。不知無心有二。如理思惟。用心之極。
0034c25: 而自然入於無心三昧者。真無心也。起心造業。又起
0034c26: 心制心。強制令無。似得無心。心恰成有。心有則業有。
0034c27: 閻老子鐵棒未放汝在。
0034c28: 果報二
0034c29: 又經言具足智慧菩薩脫使墮落。在畜生中。畜生中
0034c30: 王。在餓鬼中。餓鬼中王。錯會者謂有智則能轉業。故
0035a01: 不患有業。唯患無智。有業有智。閻老子其奈我何。遂
0035a02: 安意造業。無復顧忌。不知經稱智慧非等閒世智之
0035a03: 謂也。且汝智慧得如文殊身子否。縱不及此。次而下
0035a04: 之。得如善星調達否。善星博學十八香象所載法聚。
0035a05: 調達得羅漢神通。而俱不免生陷地獄。況汝智慧未
0035a06: 必勝此二人乎。杯水不能熄車薪之火。螢光不能破
0035a07: 幽谷之昏。今之小智。滅業幾何。閻老子鐵棒未放汝
0035a08: 在。
0035a09: 塞翁
0035a10: 得失曾無定形。禍福互為倚伏。塞翁一段因緣。人皆
0035a11: 知之。而未必信之也。予失足沸湯。筋攣不伸。畜雙拐
0035a12: 為二侍。若將終身焉。作跛腳法師歌自嘲。有祗愁此
0035a13: 腳不終疾之句。既而足伸如故。笑以為詩讖。而依然
0035a14: 奉以為詩規也。且感且懼。願無忘射鉤。
0035a15: 神通
0035a16: 神通大約有三。一報得。一修得。一證得。報得者。福業
0035a17: 自致。如諸天皆能徹視徹聽。及鬼亦有通是也。修得
0035a18: 者。習學而成。如提婆達多學神通於阿難尊者是也。
0035a19: 證得者。專心學道。無心學通。道具而通自具。但遲速
0035a20: 不同耳。如古今諸祖諸善知識是也。較而論之。得道
0035a21: 不患無通。得通未必有道。先德有言。神通妙用不如
0035a22: 闍黎。佛法還須老僧。意有在矣。試為之喻。世間官人
0035a23: 所有爵祿冠服府署儀衛等。若神通然。而亦有三種。
0035a24: 其報得者。如功勳蔭襲。自然而有者也。其修得者。人
0035a25: 力夤緣。古人所惡不繇其道者是也。其證得者。道明
0035a26: 德立而位自隨之。仲尼云學也祿在其中矣是也。是
0035a27: 三者。勝劣可知也。
0035a28: 大豪貴人
0035a29: 世間大豪貴人多從修行中來。然有三等。其一持戒
0035a30: 修福。而般若正智念念不忘。則來生雖處高位。五欲
0035b01: 具足。而心則時時在道。真所謂有髮僧也。其二持戒
0035b02: 修福。而般若之念稍疏。則來生遊戲法門而已。其三
0035b03: 持戒修福。而於般若藐不繫念。則來生為順境所迷。
0035b04: 背善從惡。甚而謗佛毀法滅僧者有矣。鞫其因地。則
0035b05: 均之修行人耳。而差別如是。來生更來生。其差別又
0035b06: 何如也。寒心哉。
0035b07: 天台清涼一
0035b08: 人有恆言曰。天台賢首。愚嘗究之。南嶽舉其綱。而萬
0035b09: 目畢張。則莫備乎天台。賢首持其衡。而千星交羅。則
0035b10: 莫備乎清涼。蓋自有佛法以來。天台集其大成。自有
0035b11: 天台以來。清涼集其大成矣。故當以二師相對而名
0035b12: 宗也。或曰。人於天台無議矣。於賢首或置喙焉何也。
0035b13: 曰。喙賢首者。亦百喙而一中耳。又向不云乎。賢首之
0035b14: 道。至清涼而始備。是則天台清涼二師。恩如父母道
0035b15: 亦如父母。且清涼可得議乎。或未答。予笑曰。毋勞爾
0035b16: 思也。天台之後有清涼。猶堯舜之後有孔子也。而又
0035b17: 何議也。
0035b18: 天台清涼二
0035b19: 或曰。彼四教此五教。判然二宗矣。然亦有同歟曰。毋
0035b20: 以二為也。四之與五。猶五蘊六根。開合焉耳矣。五教
0035b21: 之小。即攝入四中之藏而藏之為言。猶跡涉於混。故
0035b22: 另分曰小也。五教之頓。即攝入四中之圓。而達磨直
0035b23: 指正屬乎頓。欲其彰顯。故特標曰頓也。二宗之圓教
0035b24: 一也。而華嚴十玄之旨。四之圓猶含其意而未盡。故
0035b25: 小始終頓之後。而獨冠以一乘之圓。有深意也。以其
0035b26: 各為一時之所依歸。而均為萬代之所程式。以是名
0035b27: 之二宗。宗常二而道常一。歧而二之則非矣。
0035b28: 栯堂山居詩
0035b29: 永明石屋中峰諸大老。皆有山居詩。發明自性。響振
0035b30: 千古。而兼之乎氣格雄渾。句字精工。則栯堂四十詠
0035c01: 尤為諸家絕唱。所以然者。以其皆自真參實悟。溢於
0035c02: 中而揚於外。如微風過極樂之寶樹。帝心感乾闥之
0035c03: 瑤琴。不搏而聲。不撫而鳴。是詩之極妙。而又不可以
0035c04: 詩論也。不攻其本而擬其末。終世推敲。則何益矣。願
0035c05: 居山者學古人之道。毋學古人之詩。
0035c06: 山色
0035c07: 近觀山色。蒼然其青焉。如藍也。遠觀山色。鬱然其翠
0035c08: 焉。如藍之成靛也。山之色果變乎。山色如故。而目力
0035c09: 有長短也。自近而漸遠焉。青易為翠。自遠而漸近焉。
0035c10: 翠易為青。是則青以緣會而青。翠以緣會而翠。非唯
0035c11: 翠之為幻。而青亦幻也。蓋萬法皆如是矣。
0035c12: 見生夢
0035c13: 夜夢中多見生事。罕夢前生何也。蓋夢以想成。想多
0035c14: 見生。不及前生故也。且三乘賢聖。尚有隔陰出胎乍
0035c15: 時之昏。況具縛凡夫。脫一殼入一殼。從母腹中顛倒
0035c16: 而下。尚何能記憶前生耶。惟據其目前紛紛紜紜。晝
0035c17: 則為想。夜則為夢耳。而或時未見之物。未作之事。未
0035c18: 歷之位。現於夢中者。則無始之境任運而然亦莫知
0035c19: 其所以然而然也。想陰既破。寤寐恆一。幸相與致力
0035c20: 焉。
0035c21: 禮懺僧
0035c22: 有修淨土懺法者。一僧謂曰。經不云乎。若欲懺悔者。
0035c23: 端坐念實相。胡為是僕僕爾亟拜也。懺者問。如何是
0035c24: 實相。僧云。心不起妄。即是實相。又問。心是何物。妄又
0035c25: 何物。能制心者復是何物。僧無對。懺者曰。吾聞之。懺
0035c26: 以理為正以事為助。雖念實相。而三業翹勤。亦不相
0035c27: 礙。何以故。初機行人未能卒與實相相應。須藉外緣
0035c28: 輔翼。法華謂我以異方便助顯第一義是也。起信亦
0035c29: 言末法眾生修是法者。自懼不常值佛如來世尊。有
0035c30: 異方便。教令念佛。求生淨土。故知慈雲大師淨土懺
0036a01: 法。酌古準今。至為精密。與法華光明諸懺。俱事理雙
0036a02: 備。人天交欽。照末法昏衢之大寶炬也。且治生產業
0036a03: 不背實相。是佛說否。僧云。如是。曰。然則禮懺不及治
0036a04: 生產業乎。僧又無對。
0036a05: 南嶽止觀
0036a06: 南嶽大乘止觀中引起信論文曰。是故論云。三者用
0036a07: 大。能生世間出世間善惡因果故。起信原無惡字。讀
0036a08: 之令人駭然。且性惡雖是天台一家宗旨。然慈雲謂
0036a09: 南嶽遠承迦葉。次稟馬鳴。而馬鳴以古佛示居八地。
0036a10: 南嶽以異德名列神僧。不應先聖後聖兩相違悖。又
0036a11: 起信言約義豐。辭精理極。總括大乘諸了義經。一句
0036a12: 一字不可得而增減者也。彼南嶽自創為止觀則已。
0036a13: 今引起信。正出其來源。明有據也。而乃於本文所無
0036a14: 輒為增益。有是理乎。必後人為之耳。或謂此書刻自
0036a15: 慈雲。宜無贗雜。噫。安知非慈雲之後。又後人所增耶。
0036a16: 我雖至愚。定知南嶽不改起信。請高明更詳之。
0036a17: 韓昌黎
0036a18: 世傳昌黎初闢佛。後遇大顛。頓有悟入。然考其文集
0036a19: 有曰。近傳愈稍信釋氏。此傳者妄也。潮人無可與語。
0036a20: 僧大顛頗聰明。識道理。故與之遊。其歸也。留衣服為
0036a21: 別。此人之情。非崇信其道。求福田利益也。觀此。則悍
0036a22: 然不信如故。安在其悟入也。雖然。若據示現影響。逆
0036a23: 順贊揚。則不可測。安知昌黎非故為是引發因緣耶。
0036a24: 不有昌黎之闢佛。何從有明教之非韓。鐘因擊而聲
0036a25: 始洪。燭以翦而光愈茂。是故未得宿命。未具他心。未
0036a26: 可縱口高談。臧否人物。
0036a27: 惺寂
0036a28: 止觀之貴均等。尚矣。聖人復起。不能易矣。或有稍緩
0036a29: 急於其間者曰。經言因定發慧。則止為要。以是相沿
0036a30: 成習。修行之人。多主寂靜。唯永嘉既為惺惺寂寂寂
0036b01: 寂惺惺之說以明均等。而後文曰。惺惺為正。寂寂為
0036b02: 助。則迥然獨得之見。從古至今。無道及者。自後宗門
0036b03: 教人看話頭以期徹悟。而妙喜呵默照為邪禪。正此
0036b04: 意也。是故佛稱大覺。眾生稱不覺。覺者。惺也。永嘉之
0036b05: 旨微乎。
0036b06: 道原
0036b07: 或問。道德經云。吾不知其名。字之曰道。則道之一言
0036b08: 自老子始。而萬代遵之。佛經之所謂道者。亦莫之能
0036b09: 違也。則何如。曰。著於易則云履道坦坦。紀於書則云
0036b10: 必求諸道。詠於詩則云周道如砥。五千言未出。道之
0036b11: 名已先立矣。況彼之所謂道者。乃法乎自然。如其空
0036b12: 無來原。自然生道。則清涼判為無因。如其本於自然。
0036b13: 方乃生道。則清涼判為邪因。無因邪因。皆異計耳。非
0036b14: 佛之所謂道也。佛道則萬法繇乎自心。非自然非不
0036b15: 自然。經言阿耨多羅三藐三菩提者。是無上正覺之
0036b16: 大道也。尚非自然。何況法自然者。
0036b17: 菩薩不現今時
0036b18: 竊怪今時造業者多。信道者寡。菩薩既度生無已。何
0036b19: 不分身示現。化誘群迷。且昔佛法東流。自漢魏以迄
0036b20: 宋元。善知識出世。若鱗次然。元季國初。猶見一二。近
0036b21: 胡寥寥無聞。如地藏願度盡眾生。觀音稱無剎不現。
0036b22: 豈其忍遺未度之生。亦有不現之剎耶。久而思之。乃
0036b23: 知菩薩隨緣度生。眾生無緣。則不能度。喻如月在天
0036b24: 上。本無絕水之心。水自不清。月則不現。況今末法漸
0036b25: 深。心垢彌甚。菩薩固時時度生。而生無受度之地。是
0036b26: 則臨濁水而求明月。奚可得乎。
0036b27: 如來不救殺業
0036b28: 復次今時造業。惟殺尤甚。無論四海之廣。即此一邑。
0036b29: 於一日中所殺生命。牛羊犬豕。鵝鴨魚鱉。動以千萬。
0036b30: 其細微者何可勝數。而春秋二時。饗天地。祀鬼神。蒸
0036c01: 嘗於祖考。報德報功於先聖先賢。牲牷之用。不知其
0036c02: 幾。而天地不矜。鬼神不憐。祖考不知。先聖先賢不潛
0036c03: 為禁止。至於如來。仁覆天地。慈攝鬼神。恩踰祖考。德
0036c04: 冠於諸聖賢。何不稍示神通。或俾現受惡報。或令還
0036c05: 著本人。則誰不戰懼改悔。而漠然若罔聞者何也。久
0036c06: 而思之。乃知今牛羊等因昔造殺。報在畜生。彼旃陀
0036c07: 羅。即前所殺。轉為能殺。因緣會遇。始暢本懷。定業使
0036c08: 然。無能救者。俟其業盡。然後報息。雖天中天。聖中聖。
0036c09: 亦末如之何也已。況宿報甫平。新殃更造。因果相循。
0036c10: 吾不知其所終也。且往者莫諫。來者可追。則今斷殺
0036c11: 因。後無殺果。如來明訓。彰如日星。為諸眾生而救殺
0036c12: 業。不已至乎。
0036c13: 增減古人文字
0036c14: 友人處偶見野史一帙。及前輩警世詩偈。頗多增減
0036c15: 舊文。因思古今著述。儒籍除六經論孟。梵典除佛菩
0036c16: 薩經論。及出自名稱最顯赫諸大老。慎不敢動。其餘
0036c17: 亦頗隨意增減。夫流通善法。利濟眾生。實出美心良
0036c18: 意。而委任他人。俾之讎校。以致如是。願躬自主之。苟
0036c19: 存殷重之心。必有為吹藜者。
0036c20: 毒蛇喻
0036c21: 昔佛行田間。見遺橐在地。指之曰。毒蛇毒蛇。言已徑
0036c22: 去。有耕夫荷鋤。往擊之。則遺橐也。持而歸。得金數鎰。
0036c23: 大喜過望。俄而聞於王。責令輸官。以為獻少匿多。楚
0036c24: 掠備至。徵索無已。併其恆產俱盡。他日遇佛。泣曰瞿
0036c25: 曇誑我。瞿曇誤我。佛言。向汝道毒蛇。是毒蛇否。嗟乎。
0036c26: 今之螫於毒蛇者眾矣。螫而無悔。而復受其螫者亦
0036c27: 眾矣。豈獨一耕夫哉。
0036c28: 食肉一
0036c29: 有僧業楞伽。偶會緇素。一居士。儒生也。斷肉茹素。同
0036c30: 列相與咻之。楞伽僧不唯不解眾咻。反從而和之。勸
0037a01: 之。生不得已。為一舉箸。噫。此僧他日讀楞伽。至佛言
0037a02: 有無量因緣不應食肉。不知作何面貌。
0037a03: 食肉二
0037a04: 世人於朋友戚屬。見有斷肉茹素者。不驚以為奇。則
0037a05: 笑以為愚。夫人之與畜。同一肉聚耳。肉人不食肉獸。
0037a06: 此天理人情之所必至也。亦何足奇。而況謂之愚乎。
0037a07: 吁。眾生之迷昧也極矣。
0037a08: 曹溪不斷思想
0037a09: 有誦六祖偈云。惠能沒伎倆。不斷百思想。對境心數
0037a10: 起。菩提作麼長。揚揚自謂得旨。便擬縱心任身。一切
0037a11: 無礙。坐中一居士斥之曰。大師此偈。藥臥輪能斷思
0037a12: 想之病也。爾未有是病。妄服是藥。是藥反成病。善哉
0037a13: 言乎。今更為一喻。曹溪之不斷百思想。明鏡之不斷
0037a14: 萬像也。今人之不斷百思想。素縑之不斷五采也。曹
0037a15: 溪之對境心數起。空谷之遇呼而聲起也。今人之對
0037a16: 境心數起。枯木之遇火而煙起也。不揣己而自附於
0037a17: 先聖者。試閒處一思之。
0037a18: 四知
0037a19: 天知地知。子知我知。楊伯起語也。議者謂人己已之知
0037a20: 異矣。天地則無二知也。愚少時亦以為然。後讀內典
0037a21: 佛罵意經。有四知之說。正與此同。蓋云天神知。地神
0037a22: 知。彼心知。我心知也。華嚴世主品。主天主地。主日主
0037a23: 夜。主山主海等。莫不有神。則伯起之說非謬。故知先
0037a24: 賢語未可輕議。
0037a25: 四大五行
0037a26: 五行之在世間。春夏秋冬而中氣也。東西南北而中
0037a27: 方也。天之經也。地之緯也。自然之理。而亦必然之勢
0037a28: 也。乃佛經不曰五行而曰四大。說者曰。地水火有五
0037a29: 行之三矣。金攝於地。木攝於風。則四未嘗不五也。此
0037a30: 說良是。而未盡也。宇宙之內。則羅之五行足矣。統論
0037b01: 乎宇宙之外。而要其成住壞空之極致。則四大始足
0037b02: 以該之。而猶未盡也。地水火風。又繼之空也。識也。念
0037b03: 也。而成七也。此何說也。地之質最為凝實。水之質不
0037b04: 實而流衍。火之質至不可捉摸。而風則有氣而無質
0037b05: 矣。空則并氣而無之矣。然後會歸於識。發動於念。從
0037b06: 麤及微。通名七大而始盡也。彼五行者。地水火風之
0037b07: 分布。而成天成地成人物者也。五行狹而四大廣也。
0037b08: 世界
0037b09: 憶昔童子時。戲與諸童子相問難。謂天地盡處當作
0037b10: 何狀。將空然皆太虛歟。則此空者又何所止。將結實
0037b11: 如垣壁歟。則此實者又何所止。諸童子無以應。笑而
0037b12: 罷。而予則隱隱礙於胸中也。彼山海經所謂東西相
0037b13: 去二億里。南北相去一億五萬里。祗據一方。誠管窺
0037b14: 而已。後閱內典。至虛空不可盡。世界不可盡。意始大
0037b15: 豁。以為非佛不能道。嗟乎。此未易言也。
0037b16: 年劫
0037b17: 因世界以推年劫。自今而追昔。昔何所始。自今而要
0037b18: 後。後何所終。彼太極圖言太極而兩儀而五行而萬
0037b19: 物。則太極為始。經世書約一元之數。而該之以十二
0037b20: 萬九千六百年。則元之初為始。然太極又何始。元之
0037b21: 初又何始。縱令如歲序然。今歲之前有往歲。而往之
0037b22: 又往。誰為最初之祖始乎。又何時為畢竟盡處。不復
0037b23: 更始之永終乎。則冥然似醉。後讀內典。至佛言無始。
0037b24: 又言劫數不可盡。意始大豁。以為非佛不能道。嗟乎。
0037b25: 此又未易言也。
0037b26: 學道莫先智
0037b27: 韓信。楚士也。背楚之漢。楚卒以信困。漢以信興。夫前
0037b28: 後一信耳。而二國之興廢因之。善用與不善用之故
0037b29: 也。六根在人。不善用之則名六賊。善用之則種種神
0037b30: 通妙用耳。煩惱即菩提。豈不信哉。雖然。高帝之於信。
0037c01: 始待之。猶夫人。而蕭相國奇之。既而請假王不之許。
0037c02: 幾至僨事。而留侯成之。然則補偏救敝。默轉而潛維
0037c03: 者。智臣之力也。學道莫先智。亦復如是。
0037c04: 道場放赦
0037c05: 道場中放赦。僧道二門時有之。夫道崇天帝。不知此
0037c06: 赦何人自忉利天宮領下人世。今羽士自為之。不幾
0037c07: 於偽傳聖旨耶。僧奉佛。而佛在常寂光中。畢竟王何
0037c08: 國土。都何城邑。統何臣民。詔敕制誥。出何官僚。而亦
0037c09: 效彼道流。作為赦書。此大可笑。今僧莫覺其非。齋家
0037c10: 亦莫覺其非何也。無已。則有一焉。奏請於天。乞其頒
0037c11: 赦。允與否唯天主之而已。若佛。則慈悲普覆。猶如虛
0037c12: 空。無一眾生不度。而奚以赦為也。
0037c13: 水陸儀文
0037c14: 水陸齋為普度盛典。金山儀文。相傳昔於大藏放光。
0037c15: 今藏無此文。世遠不可考。未知盡出梁武皇祐律師。
0037c16: 否。若夫始終條理。詳而有章。凡聖交羅。約而能盡。辭
0037c17: 理雙得。則四明磐師所輯六卷之文最為允當。況金
0037c18: 山者費廣而難舉。四明者財省而易成。正應流通無
0037c19: 盡。而舉世莫之行。浙諸郡亦莫之行。唯本境僅行之。
0037c20: 而又不直按其原本。增以閒文。雜以冘舉。反於緊要
0037c21: 處疏略。可慨也。但第五卷說法開導處。備陳三觀之
0037c22: 旨。稍似過於繁密。更得簡直易曉。則幽明愚智。兼利
0037c23: 不遺。盡美矣。復盡善矣。
0037c24: 見僧過
0037c25: 世有言。人不宜見僧過。見僧過得罪。然孔子聖人也。
0037c26: 幸人知過。季路賢者也。喜過得聞。何僧之畏人知而
0037c27: 不欲聞也。蓋不見僧過。為白衣言耳。非為僧言也。僧
0037c28: 賴有此。罔行而無忌。則此語者。白衣之良劑。而僧之
0037c29: 砒酖矣。悲夫。
0037c30: 心不在內
0038a01: 楞嚴徵心。謂心不在內者。指真心也。若妄想心。則亦
0038a02: 可云在內。此意微妙。未易與不知者道。世書曰。心藏
0038a03: 神。神即妄想別名。其所稱心。則肉團之謂耳。有義學
0038a04: 輩聞予言搖首不信。今請以事明之。人熟寐。戲以物
0038a05: 壓其心則魘。或自手誤掩其心亦魘。又戲畫睡人面。
0038a06: 有至魘死者。此在內之明徵也。義學曰。如是。則真妄
0038a07: 成二物矣。曰。子徒知真妄不二。不知真妄一而常二
0038a08: 二而常一也。不觀水與冰乎。水冰不二。孰不知之。而
0038a09: 水既成冰。水流動而無定方。冰凝實而有常所。真無
0038a10: 方。妄有所。亦猶是也。從真起妄。妄外無真。繇水結冰。
0038a11: 冰外無水。故其體常一而用常二也。義學曰。此子臆
0038a12: 見。終違楞嚴。有據則可。曰。有據。據在楞嚴。諸君自不
0038a13: 察耳。經云。一迷為心。決定惑為色身之內。雖在色身
0038a14: 之內。不妨體遍十方。正遍十方之時。不妨現在身內。
0038a15: 此意妄想破盡者方能證之。吾與子尚在妄想中。葛
0038a16: 藤且止。
0038a17: 生死根本
0038a18: 黃魯直之言曰。深求禪悅。照破生死之根。則憂畏淫
0038a19: 怒無處著腳。但枯其根。枝葉自瘁。此至論也。但未明
0038a20: 言孰為生死根者。又禪悅下。要緊在照破字。若得禪
0038a21: 悅便謂至足。則內守幽閒。正生死根耳。須是窮參力
0038a22: 究。了了見自本性。則生死無處著腳。生死尚無處著
0038a23: 腳。憂畏淫怒何繇而生。
0038a24: 齊人
0038a25: 子輿氏設齊人之喻。分明似一軸畫。又似一堂排場
0038a26: 戲劇。其模寫形容。備諸醜態。讀此而不惕然悔悟者
0038a27: 木石也。雖然。名利固世情之常。在有家者未足深責。
0038a28: 染衣而齊人。吾不知其何心也。吁乎。傷哉。
0038a29: 至誠感人
0038a30: 羊祜遺敵帥以酒。眾難之。帥飲不疑。曰。豈有酖人羊
0038b01: 叔子哉。非真誠素孚。安能感人一至於是。今號為釋
0038b02: 子者。其取信六道眾生。必如是而後可。又唐文皇縱
0038b03: 死囚。約之來歸。歸不失期。雖後人作論駮難。而要之
0038b04: 文皇此舉。實千古所希有。胡可訾也。非真誠素孚。安
0038b05: 能感人一至於是。今號為釋子者。其不疑六道眾生。
0038b06: 亦必如是而後可。易曰中孚豚魚吉。吾以二事觀之。
0038b07: 信然。
0038b08: 親善知識
0038b09: 先德云。譬如敝人執燭。不以人敝故不取其照。即孔
0038b10: 子不以人廢言意也。藉口者遂謂師不必擇賢。但資
0038b11: 其學識言論足矣。彼自不德我何與焉。遂依之不違。
0038b12: 寧知芝蘭鮑魚。漸染成性乎。論語曰。不以人廢言。又
0038b13: 曰。因不失其親。亦可宗也。胡不合而觀之。
0038b14: 念佛不專一
0038b15: 予昔在鍊磨場中。時方丈謂眾云。中元日當作盂蘭
0038b16: 盆齋。予以為設供也。俄而無設。唯念佛三日而已。又
0038b17: 聞昔有院主為官司所勾攝。堂中第一座集眾救護。
0038b18: 眾以為持誦也。亦高聲念佛而已。此二事迥出常情。
0038b19: 有大人作略。真可師法。彼今之念佛者。名為專修。至
0038b20: 於禱壽命則藥師經。解罪愆則梁皇懺。濟厄難則消
0038b21: 災咒。求智慧則觀音文。向所念佛。束之高閣。若無補
0038b22: 於事者。不思彼佛壽命無量。況百年壽命乎。不思念
0038b23: 彼佛能滅八十億劫生死重罪。況目前罪垢厄難乎。
0038b24: 不思彼佛言我以智慧光。廣照無央界。況時人所稱
0038b25: 智慧乎。阿伽陀藥。萬病總持。二三其心。莫肯信服。神
0038b26: 聖工巧。獨且奈之何哉。
0038b27: 伎樂
0038b28: 或曰。不作伎樂。及不往觀聽。此沙彌律。非菩薩道也。
0038b29: 古有國王大臣以百千伎樂供佛。佛不之拒則何如。
0038b30: 愚謂此有三義。一者聖凡不可例論。二者邪正不可
0038c01: 例論。三者自他不可例論。我為法王。於法自在。逆行
0038c02: 順行。天且不測。大聖人所作為。非凡夫可得而效嚬
0038c03: 也。一也。編古今事而為排場。其上則香山目連。及近
0038c04: 日曇花等。以出世間正法感悟時人。其次則忠臣孝
0038c05: 子義士貞女等。以世間正法感悟時人。如是等類。觀
0038c06: 固無害。所以者何。此不可觀。則書史傳記亦不可觀。
0038c07: 蓋彼以言載事。此以人顯事其意。一也。至於花月歡
0038c08: 呼。干戈鬥鬨。誨婬啟殺。導欲增悲。雖似諷諫昏迷。實
0038c09: 則滋長放逸。在白衣猶宜戒之。況僧尼乎。二也。偶爾
0038c10: 自觀猶可。必教人使觀則不可。三也。慎之哉。
0038c11: 身者父母遺體
0038c12: 夢中忽憶二尊人病且亟。悲甚。既而曰。猶可為也。則
0038c13: 稍自慰。正擬極力療治。俄而夢也。復悲甚。既而復自
0038c14: 慰曰。猶可為也。吾今此身。父母遺體也。及吾尚存。以
0038c15: 父母遺體力行善事。是吾親滅而不滅也。況力學無
0038c16: 生乎。失今不自淬礪。是則大可恨耳。宏乎。爾安得晏
0038c17: 然而已乎。
0038c18: 出谷喻一
0038c19: 詩詠鳥謂出自幽谷。遷於喬木。蓋別是非慎取舍之
0038c20: 論也。昔德山作青龍鈔。初以為三祗鍊修乃得成佛。
0038c21: 而南方魔子謂一悟了畢。吾當往滅其種以報佛恩。
0038c22: 當是時。是一片真實好心耿耿於懷。特不自知其所
0038c23: 見之謬耳。及夫受指教於婆子。親見龍潭。而積歲所
0038c24: 寶所重棄之如腐草。故能終成大器。震耀末法也。向
0038c25: 使封滯臆見。我慢自賢。喻如窶人。珍祕燕石。反謗賈
0038c26: 胡。謂嫉己寶。雖有百婆子。千龍潭。其將若之何。
0038c27: 出谷喻二
0038c28: 三迦葉。目犍連。諸阿羅漢。先師外道。已己有成驗。自負
0038c29: 不淺淺矣。而一聞佛。一見佛。幡然改圖。積歲所尊所
0038c30: 崇棄之如鴻毛。故能續佛慧命。師表萬世也。向使先
0039a01: 入之言牢主於中。硬豎剎竿。堅壁自固。喻如病者死
0039a02: 守舊醫。縱有新方。掉首不顧。雖千佛出世。其將若之
0039a03: 何。
0039a04: 丸餅誑兒
0039a05: 憶在家時。一兒晚索湯餅。時市門已掩。家人無以應。
0039a06: 丸米粉與之。啼不顧。其母恚甚。予曰。易事耳。取米丸
0039a07: 匾之。兒入手啞然而笑。時謂兒易誑若此。因知今人
0039a08: 輕淨土重禪宗者似焉。語以丸湯餅之淨土則啼。易
0039a09: 以匾米丸之禪宗則笑。此真與兒童之見何異。嗟夫。
0039a10: 憂樂
0039a11: 貧者憂無財。慕富人之為樂。而不知富人有富人之
0039a12: 憂也。賤者憂無官。慕貴人之為樂。而不知貴人有貴
0039a13: 人之憂也。貧者賤者富者貴者各憂其所不足。慕王
0039a14: 天下者以為窮世人之樂。而不知王天下者有王天
0039a15: 下之憂也。而猶不知其憂之特甚也。而猶不知其反
0039a16: 慕乎群臣百姓之為樂也。嗚呼悉妄也。惟智人能兩
0039a17: 無憂樂。而住於無憂樂者亦妄也。非大悟大徹。無自
0039a18: 繇分。
0039a19: 根原枝葉
0039a20: 末法人業經論。其所尚。多在名繁相劇而難為記持
0039a21: 者。義幽理晦而難為剖析者。文隱句澀而難為銷會
0039a22: 者。以是騁辯博。誇新奇。而衲僧腳根下一大事因緣
0039a23: 置之罔聞。又寧知彼名相義理文句皆從此中流出。
0039a24: 是則攻枝葉而昧根原。永嘉所以浩歎也。故曰但得
0039a25: 本不愁末。祗恐時人於此信不及放不下耳。
0039a26: 想見崑崙
0039a27: 漢莊伯微。每於日落時。面對西北想崑崙山。久之。見
0039a28: 崑崙仙人。傳法得度。此彷彿與西方日觀相似。但彼
0039a29: 屬妄想。不修正觀耳。久積妄想。以精誠之極尚得遂
0039a30: 其所見。況一心正觀。三昧成就。而不往生者哉。
0039b01: 禪餘空諦辯偽
0039b02: 吳郡刻一書。號禪餘空諦。下著不肖名曰。雲棲袾祩宏
0039b03: 著。刻此者本為殖利。原無惡心。似不必辯。然恐新學
0039b04: 僧信謂不肖所作。因而流蕩。則為害非細。不得不辯。
0039b05: 書中列春夏秋冬四時幽賞。凡三十三條。姑摘一二
0039b06: 以例餘者。一條云。孤山月下看梅花。中言黃昏白月。
0039b07: 攜樽吟賞。夫出家兒不於清夜坐禪。而載酒賞花。是
0039b08: 騷人俠客耳。不肖斤斤守分僧。安得有此大解脫風
0039b09: 味。一笑。一條云。東城看桑麥。不肖住西南深山中。去
0039b10: 東城極遠。不看本山松竹。而往彼看桑麥耶。一笑。一
0039b11: 條云。三塔基看春草。平生不識三塔基在何所。一笑。
0039b12: 一條云。山滿樓觀柳。中言樓是不肖所搆。自來無寸
0039b13: 地片瓦在西湖。何緣有此別業。一笑。一條云。蘇隄看
0039b14: 桃花。中以桃花比美人。此等淫豔語。豈剃髮染衣人
0039b15: 所宜道。即不肖未出家時亦不為也。一笑。一條云。蘇
0039b16: 隄觀柳。中引如詩不成。罰依金谷酒數。不肖從出家
0039b17: 不曾與人聯詩。何況鬥酒。一笑。一條云。雪夜煨芋談
0039b18: 禪。中所談皆鄙淺語。何人被伊喚醒。一笑。諸好心出
0039b19: 家者。當知不肖定無此語。既作緇流。必須持守清規。
0039b20: 飭躬勵行。毋錯認風流。放曠為高僧也。袾祩宏謹白。
0039b21: 種種法門
0039b22: 譬如王師討伐。臨陣格鬥。以殺賊為全勝。而殺賊者
0039b23: 或劍或槊。或鎚或戟。乃至矢石。種種隨用。唯貴精於
0039b24: 一技而已。以例學人。則無明惑障。如彼賊人。種種法
0039b25: 門。如劍槊等。破滅惑障。如獲全勝。是知無論殺具。但
0039b26: 取殺賊。賊既殺已。大事斯畢。所云殺具。皆過河筏耳。
0039b27: 不務其大。而沾沾焉謂劍能殺人。槊不能殺。豈理也
0039b28: 哉。參禪者譏念佛為著相。勵行者呵修定為落空。亦
0039b29: 猶是也。故經云。歸元無二道。方便有多門。先德云。如
0039b30: 人涉遠。以到為期。不取途中。強分難易。
0039c01: 竹窗隨筆
0039c02: 
0039c03: 菩薩戒弟子劉慧聞率子性澤施資敬刊普願見
0039c04: 者聞者破除邪執開發正見直心念佛往生淨域
0039c05: 光緒二十四年夏四月金陵刻經處識
