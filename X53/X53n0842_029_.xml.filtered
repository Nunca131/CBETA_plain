0521a01: 
0521a02: 
0521a03: No. 842
0521a04: 俱舍論頌疏
0521a05: 
0521a06: 破我品
0521a07: 夫雲披月現。執喪空明。若不摧邪。將何顯正。此品來
0521a08: 意。良有以焉。有滯相之賓迷方之子。法無主宰。橫生
0521a09: 我執。身見一起。諸惑隨生。溺三有河。背八正路。其為
0521a10: 過也。不亦悲哉。論主將登一子。情慇四心。傷而愍之。
0521a11: 故制斯論。執我不同。總有三種。一犢子部。二數論宗。
0521a12: 三勝論宗。破此三計。廣如長論。今唯釋頌。不可具陳。
0521a13: 略舉總宗。以為發起。犢子部者。十八部中之一部也。
0521a14: 佛在世時。有一外道。厥名犢子。今此部執。同斯外道。
0521a15: 故以標名。此品破中。先破犢子。次破數論。後破勝論。
0521a16: 良為此部。是佛弟子。見同外道。殊所不應。故先破之。
0521a17: 今言破彼。先料其計。論云。然犢子部執。有補特伽羅。
0521a18: 其體與五蘊。不一不異。解云。彼計真我。名補特伽羅。
0521a19: 此云數取趣。蘊剎那滅。於轉無能。但由於我。能捨此
0521a20: 蘊。能續餘蘊。數取諸趣。故執實我無。名補特伽羅。計
0521a21: 我與蘊。不一不異。非斷非常。若言蘊一。蘊滅我滅。便
0521a22: 成斷見。若言蘊異。蘊滅我在。是則常見計。皆墮其邊。
0521a23: 故知此我。與五蘊法。不一不異。非斷非常。論主破云。
0521a24: 汝所執我。為實為假。若言是實。應與蘊異。有別性故。
0521b01: 如色等實。與受等異。又有實體。必應有因。如五蘊實。
0521b02: 從因生故。若計因生。是則無常。便違汝宗。我非無常。
0521b03: 若有實體。不從因生。應是無為。同外道見。又汝計我
0521b04: 非無為也。若非因生。又非無為。汝所執我。應成無用。
0521b05: 若我是假。便因我說。無實我故。又彼部法。有五法藏。
0521b06: 三世為三。無為為四。我為第五不可說藏。我在生死。
0521b07: 不可說與三世。為一為異。若入涅槃。不可說與無為
0521b08: 亦為一為異。故立此我。為不可說藏。破云。我與前四
0521b09: 法藏。若不可說為異故。即不應說為第五法藏。我與
0521b10: 前四。若不可說為一故。即不可說為非第五。非第五
0521b11: 者。即是前四法藏。既第五非第五。俱不可說。但應建
0521b12: 立前四法藏。上來理破。已巳下教證。論云。薄伽梵告梵
0521b13: 志言。我說一切有。唯是十二處攝。若數取趣。非是處
0521b14: 攝。無體理成。若是處攝。則不應言是不可說。又汝部
0521b15: 誦契經亦言。諸所有眼。諸所有色。廣說乃至苾當
0521b16: 知。如來齊此。施設一切。建立一切。有實體法。此中無
0521b17: 有補特伽羅。如何可說彼有實體。頻婆娑羅經亦說。
0521b18: 此中無有我我所性。唯有一切眾苦法體。將正已巳生。
0521b19: 乃至廣說。據上理教。都無我性。如何犢子橫計執我
0521b20: 耶。
0521b21: 從此論主引頌證破。於中有二。一正破。二流通。初有
0521b22: 十七行頌是正破。後有三行是流通。初正破中。束成
0521b23: 六分。一正顯真空分。第二明佛遍知分。第三置答益
0521b24: 物分。第四因相不測分。第五果生先後分。第六業報
0521c01: 難知分。就正顯真空分中。初是羅漢尼說。次是世尊
0521c02: 說。今則是初。論云。有阿羅漢尼。名世羅此云小山為魔王
0521c03: 說。
0521c04: 汝墮惡見趣於空行聚中妄執有有情
0521c05: 智者達非有如即攬眾分假想立為車
0521c06: 世俗立有情應知攬諸蘊
0521c07: 釋曰。汝墮惡見趣者。標魔過也。汝此魔王。墮惡見趣。
0521c08: 身見名惡。一障聖道。二為癡覆。三為惑因。稱之為惡。
0521c09: 趣向生死。為流轉因。因之為趣。惡見即趣。名惡見趣。
0521c10: 於空行聚中。妄執有有情者。正釋惡見也。五蘊和合。
0521c11: 名為行聚。都無作者。稱之為空。執實有情。為惡見也。
0521c12: 智者達非有者。顯真空也。有情是假。聖道達非有。既
0521c13: 除我執。故顯真空。如即攬眾分至攬諸蘊者。舉喻釋
0521c14: 成。初則喻顯。後則法合。攬輪輞等以成其車。車即是
0521c15: 假。攬五蘊法。以成有情。情何得實。
0521c18: 婆抱梨諦聽能解諸結法謂依心故染
0521c19: 亦依心故淨我實無我性顛倒故執有
0521c20: 無有情無我唯有有因法謂十二有支
0521c21: 所攝蘊處界審思此一切無補特伽羅
0521c22: 既觀內是空觀外空亦爾能修知觀者
0521c23: 亦都不可得
0521c24: 釋曰。婆抱梨諦聽。能解諸結法者。勸聽法也。結謂結
0522a01: 縛。解結妙法。汝善聽之。謂依心故染。亦依心故淨者。
0522a02: 標所說法也。心染即染。心淨便淨。汝依淨心結能解
0522a03: 矣。我實無我性。顛倒故執有者。釋前依心染也。都無
0522a04: 實我。橫計作者。倒想起其心成染焉。無有情無我。唯
0522a05: 有有因法者。據依心淨也。果由因起。名有因法。但由
0522a06: 因力。果遂得生。果由因生。實無作者。故無我見也。因
0522a07: 果和合。假名為人。故元有情也。達有因法。情我見滅。
0522a08: 心便淨矣。謂十二有支。至亦都不可得者。釋前有因
0522a09: 法也。十二有支。薀處界三。此一切法。唯有因果。無數
0522a10: 取趣。但有情身。無數取趣。即是內空。外非情法。亦復
0522a11: 法空。修此空觀。亦不可得。詳此經頌。是佛世尊。於小
0522a12: 乘經。密談大教。真空之理。於斯盡矣。犢子部難。若無
0522a13: 實我。是則世尊非一切智。要因真我。非剎那滅。方頓
0522a14: 遍知。以心心所剎那剎那異生滅故。故心心所。非頓
0522a15: 遍知。論主答云。但約相續。有堪能故。知一切法名一
0522a16: 切智。非由一念能頓遍知。
0522a17: 從此已巳下舉頌以答。即是第二明佛通知分。於中有
0522a18: 二。一舉頌正明。第二引頌證成。今則是初。頌曰。
0522a19: 由相續有能如火食一切如是一切智
0522a20: 非由頓遍知
0522a21: 釋曰。火食一切。豈一念火。能燒一切。但約相續。說燒
0522a22: 一切。佛智亦爾。但據相續。名一切智。
0522a23: 從此第二引證。犢子部問。如何得知。約相續說。知一
0522a24: 切法非我遍知。論主答云。說佛世尊有三世故。犢子
0522b01: 部問。於何處說。
0522b02: 從此論主引頌成證。如有頌曰。
0522b03: 若過去諸佛若未來諸佛及現在諸佛
0522b04: 皆滅眾生憂
0522b05: 釋曰。此頌既說有三世佛。故約佛智。於相續位。知一
0522b06: 切法。不由於我。能頓遍知。以佛世尊三世攝故。彼此
0522b07: 計我體是佛世尊。復說我體非三世攝。此頌既說佛
0522b08: 在三世。故汝計我非是世尊。我既非佛。明知遍知不
0522b09: 由於我。名頓遍知。理必應爾。
0522b10: 
0522b11: 俱舍頌疏　論本第二十九
