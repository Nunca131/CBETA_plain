0126b01: 雲棲大師遺稿卷二目錄
0126b02: 書二
0126b03: 答錢養淳州守廣霑二首
0126b04: 答翁周埜大參廣霦
0126b05: 答江陰尹澹如中翰廣寤
0126b06: 答嘉興包儀甫邑令大燏二首
0126b07: 答嘉定婁子柔居士廣紱
0126b08: 答常熟嚴天池郡守二首
0126b09: 答袁滄孺治中廣
0126b10: 答福建陳价夫居士廣縉二首附回書
0126b11: 答桐城孫鏡吾居士廣宇三首
0126b12: 答虞德園銓部二首
0126b13: 答會稽陶石簣太史六首
0126b14: 答蘇州管東溟僉憲二首
0126b15: 答江西王性海大行廣揄二首
0126b16: 答江西謝青蓮孝廉廣二首
0126b17: 答福建王嶠海司理廣宣
0126b18: 答杭嚴道宇所何公
0126b19: 答蘇州趙念莪邑令廣掖
0126b20: 答陳敬亭方伯
0126b21: 答金省吾中丞
0126b22: 答宋化卿居士二首
0126b23: 答福建許元真都閫廣靖
0126b24: 答湖州董潯陽宗伯
0126b25: 答蘇州鄭白生諸居士
0126b26: 答安慶吳始光兵部
0126b27: 答餘姚孫居士大珩二首
0126b28: 答松江徐警庵郡守廣溈
0126b29: 答滸墅關張主政
0126b30: 答湖州茅孝若居士廣
0126c01: 答常熟瞿元初居士廣
0126c02: 答德清許廓如居士廣鉞
0126c03: 答福建袁孝廉
0126c04: 答湖廣劉守復居士廣曙二首
0126c05: 答蘇州袁心遠居士廣綬
0126c06: 答餘杭王中泉居士
0126c07: 答梵邦廣竺
0126c08: 答嘉興朱君升孝廉
0126c09: 答紹興張居士
0126c10: 答休寧吳伯陽居士廣侒
0126c11: 答通州孫居士廣諒
0126c12: 答徽州吳居士大潚
0126c13: 答吳居士大澈
0126c14: 答張杏苑居士廣經
0126c15: 答徽州金居士廣暲
0126c16: 答陝陜西張心虞邑令
0126c17: 答金居士廣聚
0126c18: 答檀林廣玄
0126c19: 答吳居士廣鏡
0126c20: 答餘姚韓清泰居士廣梵
0126c21: 答湖州錢叔達居士廣潤
0126c22: 答嘉興孫無高居士廣抑五首
0126c23: 答餘姚蔣居士廣秩
0126c24: 答張百戶廣湉
0126c25: 答吳江盛如林居士廣霆
0126c26: 答楚僧若無
0126c27: 答徽州吳季立居士大洲
0126c28: 答聞子與居士大晟
0126c29: 與紹興王龍溪進士
0126c30: 與蘇州劉羅陽居士
0127a01: 與江陰馮筠居居士二首
0127a02: 與江陰馮泰衢孝廉廣寂四首
0127a03: 與常惺廣寂二首
0127a04: 與嘉興朱西宗居士廣振十一首
0127a05: 與嘉興朱元厚居士大陞
0127a06: 與蘇州鄭白生居士廣壽二首
0127a07: 與王居士大
0127a08: 與嘉興許太微昆仲
0127a09: 與洪清遠給諫廣
0127a10: 與聞檀菴居士大晙
0127a11: 與秦明中居士
0127a12: 與吳江秦任南居士廣俍二首
0127a13: 與秦任南諸郎君二首
0127a14: 與蘇州蔡坦如居士大
0127a15: 與湖州錢孺愿居士大琨
0127a16: 與李景山總戎廣鑄
0127a17: 與錢居士廣雲
0127a18: 與徽州吳居士大瞻
0127a19: 與陳春陽居士
0127a20: 與湯鄰初郡丞
0127a21: 與查虞皋大參
0127a22: 與南城吳念慈居士廣翊
0127a23: 與江西黃彭池司理
0127a24: 與太倉王子顒孝廉智第
0127a25: 與湖州顧居士廣佐
0127a26: 與錢居士廣藝
0127a27: 與謝居士廣
0127a28: 與洪居士大懋
0127a29: 與智真侍者
0127a30: 與甥許東湖
0127b01: 與三文學論文
0127b02: 
0127b03: 
0127b04: 
0127b05: 
0127b06: 
0127b07: 
0127b08: 
0127b09: 
0127b10: 
0127b11: 雲棲大師遺稿卷二
0127b12: 書二
0127b13: 答錢養淳州守廣霑
0127b14: 弟子錢廣霑頓首大師法座前。弟子愚蒙。習氣濃
0127b15: 厚。清夜省念。愆過實多。如精修淨業。必藉簡緣。而
0127b16: 人事牽連。割截不下。雖或闊略。後事成悔。反覺不
0127b17: 安。意欲尋一靜室。拉一道人。盡拋俗事。專心念誦。
0127b18: 而向平之願未畢。不惟兒女債纏。兼亦心緒縈挂。
0127b19: 地僻心馳。遠亦何益。俟婚嫁可畢。必須五六年光
0127b20: 景。河清難俟。人壽幾何。兩戰未降。何緣取勝。乞師
0127b21: 指示。又為幼兒頑劣。塾師無功。今將自訓之。又多
0127b22: 一累。若失此不教。或致無成。豈不悔之大者。是為
0127b23: 難克耳。近閱經疏。雖略依文通解。然於心地不融。
0127b24: 如視地未明。終疑措足。偶閱天台觀心論疏。統說
0127b25: 止觀。大綱既明。條目畢具。如飲河自足。不煩他求。
0127b26: 上根可以圓觀。中下亦可兼修。真符楞嚴。而人尤
0127b27: 易曉。似於下手最切。意圖允蹈。第如前俗緣所絆。
0127b28: 未便自繇。著意行之。其事何若。乞師指示。又閱中
0127b29: 峰三時繫念法門。甚於知識開發。提醒有賴。恨無
0127b30: 同志襄成。今放生會中止念往生小咒。鄭重聚集。
0127c01: 殊無一毫著己已。豈不可惜。此日即以此法行之。但
0127c02: 湖舫不便。若就池中小菴。建立此會。甚大幸也。一
0127c03: 會染神。千劫下種。然須擇戒行精潔。音吐清亮。文
0127c04: 義通徹者一人為法師。可以起信慕。可以動聽竦。
0127c05: 如以凡庸尸之。徒增笑柄。不可為也。如只斂錢贖
0127c06: 生。行之而善。或致人天小果。況法未必善乎。愚見
0127c07: 如此。儻在可行。以老師命令行之。必有興起感發
0127c08: 者。第會首供事節目。必當斟酌耳。舊例潦草。似少
0127c09: 礙也。又見中峰廣錄勸人。拍盲坐斷。以悟為期。固
0127c10: 知此老喫緊為人。然觀其製作風雅。又非癡坐者。
0127c11: 豈先以定動。後以慧拔乎。愚以為。必先悟後修。行
0127c12: 起解絕。始為允當。或有以禪得道。必其夙慧使然。
0127c13: 如人於靜中。能憶往事。冗迫則不能也。若識田無
0127c14: 此種子。而欲一坐成功。是賤農守一斥鹵。欲嘉穀
0127c15: 自生自穫。雖勤何有哉。且善巧方便多在教中。用
0127c16: 兵必看孫吳。作文必資經傳耳。所謂記得古詩千
0127c17: 百首。不會吟來也會吟。古禪未必盡通三藏。然亦
0127c18: 有於公案尋求而得悟。悟不於公案。亦不外於公
0127c19: 案。互相激發使之然也。不知是否。乞師指示。
0127c20: 來諭道念家緣。兩戰未降。今但於婚嫁等事。隨力隨
0127c21: 分。一無強為。即與道念無礙。不兩戰也。若於觀心契
0127c22: 合。便即下手。必待俗緣了。則無時可了。
0127c23: 又
0127c24: 但自堅持本參。不必急求解悟。譬如行路者。行之不
0127c25: 已。自有到家時耳。至於世務。亦勢不能強斷。但識破
0127c26: 虛幻。隨緣順應。一味將就。則心自閒功自進矣。
0127c27: 答翁周埜大參廣霦
0127c28: 別師十四月。在任十一月矣。梧州古以為遷人地。
0127c29: 傳聞瘴癘。不若是甚也。惟是乍寒乍熱。陰霧時有。
0127c30: 難於調攝。同來者更相警戒。幸保無恙。獠夷不驚。
0128a01: 民風鄙陋。凡事寬平。刑罰置而不用。儘可全養慈
0128a02: 悲之心。每念久習儒言。未明儒理。語曰。未知生。焉
0128a03: 知死。今當何以知生。立身處家。居官做事。非不公
0128a04: 明平恕。克己愛人。恐只是小小修持。答應世務而
0128a05: 已。臘月三十夜用不著。惘惘沈淪。奈何哉。望老師
0128a06: 慈悲指示。外具檀速二香供佛供師。伏惟涵納。九
0128a07: 月十五日。翁汝進廣霦頓首。
0128a08: 來諭生死。儒言知生。明生死也。佛言無生。出生死也。
0128a09: 明而不出者有之矣。未有出而不明者也。經論所陳。
0128a10: 出生死法。固有多門。約而言之。參禪念佛兩種法門
0128a11: 而已。今各奉一書。請擇於斯二者。
0128a12: 答江陰尹澹如中翰廣寤
0128a13: 弟子自受戒來。如失路之夫。暗中摸索。忽得長明
0128a14: 燈。光燭前途。令不顛隕。惟是塵勞未息。業障未除。
0128a15: 不得直趨正覺。以不負吾師大慈耳。弟子於世味
0128a16: 元澹。視一官如敝屣。只是愛網纏縛。解脫無期。若
0128a17: 真正上根人。便能不離當下而證真如。亦是發願
0128a18: 未真。故浮遊生死岸頭。受此恐怖煩惱。吾師幸不
0128a19: 吝鍼砭起我膏肓。無常迅速。念此五內酸裂。東望
0128a20: 依依。佇有慈示。不宣。
0128a21: 人在塵中。塵勞自所不免。既世味澹然。官況蕭然。加
0128a22: 以正念了然。便是即塵勞為佛事矣。
0128a23: 答嘉興包儀甫邑令大燏
0128a24: 既受職。當以仁民為第一事。而庶務纔畢。便接本參。
0128a25: 則案牘邊無非道場也。
0128a26: 又
0128a27: 弟子才拙性迂。此土又夙號難治。朝夕冰兢。幸免
0128a28: 淵墜。而福德涼薄。澇旱頻仍。下有必不堪竭之脂
0128a29: 膏。上有必不容寬之賦額。撫字催科到此種種呈
0128a30: 拙。惟是內不失己已。外不負民。頗用自矢。吾師光明
0128b01: 藏中或垂悲攝耳。前承手示。案牘之暇。即接本參。
0128b02: 自是直截宗旨。所媿劣根。二六時中。常多逗漏。猶
0128b03: 望師大慈冥被。使不至墮落坑塹也。
0128b04: 內不失己已。外不負民。只此兩言。循吏之道竭盡無遺
0128b05: 矣。帶事修禪。此平常人所難。況復宰職之冗劇者乎。
0128b06: 然始覺其難。後證其易矣。臥疾沈困。不能及其餘。幸
0128b07: 諒。
0128b08: 答嘉定婁子柔居士廣紱
0128b09: 八月八日。戒弟子婁堅廣紱。頓首和南本師和尚
0128b10: 導師法座下。廣紱久切嚮往。幸於春暮。獲遂頂謁
0128b11: 初心止欲受伊蒲戒而已。過蒙提獎。為說大戒。臨
0128b12: 別又承法施種種。此生或不淪墜。敢忘師慈。嘗悼
0128b13: 世緣障重。既苦終鮮。復艱胤嗣。慈母懸懸。未容擺
0128b14: 脫。兩月前得舉一男。今當不計後來成長。遂絕房
0128b15: 室。一意淨嚴。庶幾不負接引。但恨稟性素慈。而偏
0128b16: 深嫉惡。亦知顛倒分別。罣礙匪輕。雖痛自刻責。而
0128b17: 遇有不平。輒復背覺。慚悚如何。會友人入山。附訊
0128b18: 起居。不覺此心已馳於五雲之麓矣。秋氣漸高。伏
0128b19: 惟為法為眾生倍萬珍重。
0128b20: 好善疾惡。人情也。惡而不疾。是同惡也。今謂疾惡一
0128b21: 事。而分二心。恐己亦有是惡。而疾之。疾之者。以為戒
0128b22: 也。可也。但見彼之惡而疾之。又疾之已甚。不可也。若
0128b23: 立朝臨民則小異。司黜陟之柄。操賞罰之權。寧有任
0128b24: 其惡而不黜不罰者乎。則一以直心行之。因物付物。
0128b25: 終日疾惡而己已不與也。更詳之。
0128b26: 答常熟嚴天池郡守
0128b27: 小兒嚴楞。鈍根漢也。沈溺世樂。殊無自超意。天幸
0128b28: 近罹家難。稍稍動心。澂因令之親近有道。尚灑以
0128b29: 甘露。醒其塵勞乎。仍希留彼旬月。重沾法香。即師
0128b30: 不與一言。已自聲如雷矣。舍親王季和。大賢也。有
0128c01: 為而投師。是其不幸中至幸。以膚見觀。此兄似應
0128c02: 以宰官身淑世者。不審法眼視之若何。諒迎機之
0128c03: 訓。虛往實歸耳。
0128c04: 令郎沈厚簡默。想因世緣之變。所謂動心忍性增益
0128c05: 其所不能矣。王季和。為二兄及諸契友力挽而去。謹
0128c06: 覆。
0128c07: 又
0128c08: 人生閒忙。亦有分定。必待極閒而後辦道。終無日矣。
0128c09: 忙裏取閒。得一時空。便收拾散亂之心。攝歸正念。久
0128c10: 之自然有得。
0128c11: 答袁滄孺治中廣
0128c12: 居恆思念佛法門。乃徹上徹下工夫。不礙攝心常
0128c13: 念。亦不礙讀誦研窮。弟子所深喜者。惟台宗玄義
0128c14: 止觀。其究竟亦只是念佛。故智者大師以十六觀
0128c15: 歸於三觀。厥旨甚深。其理甚妙。老師禪觀之餘。祈
0128c16: 以法語數行。見示用功之要。如來世尊勤懇一生。
0128c17: 只要眾生開示悟入佛之知見。老師用心與佛無
0128c18: 二。如弟子庸暗。未識可入此道否。願以慈誓攝我。
0128c19: 早令開悟。當生生世世為法眷弟子也。
0128c20: 禪宗淨土殊途同歸。所謂參禪只為明生死。念佛惟
0128c21: 圖了生死。而要在一門深入。近時性敏者。喜談禪。徒
0128c22: 取快於口吻。而守鈍念佛者。又浮念不復觀心。往往
0128c23: 雙失之。高見蓋灼然不惑矣。今惟在守定而時時切
0128c24: 念勿忘耳。
0128c25: 答福建陳价夫居士廣縉
0128c26: 縉向謂西生觀法至簡易行。及觀彌陀疏鈔。始悟
0128c27: 百徑千門。元無異證。塵棼境奪。又復苦難。迴思狗
0128c28: 骨如山。吒波不遠。則又戄然髮豎。眩目瞠心。蕩漾
0128c29: 無依。主賓混戰。如弟子者。最可哀憐。拽鼻不迴。頻
0128c30: 愁落草。入廛未得。何日忘牛。伏願和尚慈悲。直撥
0129a01: 病根。痛加鞭策。
0129a02: 來諭入廛垂手。是得道以後事。誠遠矣。若古所謂一
0129a03: 回入草去。驀鼻拽將來。此正今日事。不可諉之難也。
0129a04: 讀書作文時。仰事俯育時。作主作賓時。乃至登科入
0129a05: 仕。上事君。下治民時。其入草拽回。時時所可致力者。
0129a06: 其力行之。
0129a07: 又
0129a08: 諸作具見曠世逸才。今回心此箇門中。非夙有深根。
0129a09: 何以至是。當時時返照。此一片英華從何處流出。則
0129a10: 不負平生矣。
0129a11: 附陳居士回書
0129a12: 參授以來。忽忽又經五載。顢頇漫浪。虛度歲時。伏
0129a13: 讀慈誨云。但看此一段英華從何處流出。只此半
0129a14: 偈。便足徵心。反覆尋求。莫知厥緒。埋頭沒腦。淪溺
0129a15: 可悲。尚冀慈恩。惓惓開導。
0129a16: 答桐城孫鏡吾居士廣宇
0129a17: 佛說普門品。應以比丘身得度者。即現比丘身而
0129a18: 為說法。老師大悲。菩薩再來身也。乘大願船。泛生
0129a19: 死海。不著此岸。不留彼岸。不住中流。惟以濟度為
0129a20: 事。使末法眾生一啟口而往生隨根器而攝入。師
0129a21: 之功德。讚不可盡。邇者復疏鈔彌陀。又於方便中
0129a22: 作最殊勝方便。只此四字旋乾轉坤。所謂十世古
0129a23: 今。始終不離於當念。渴欲領教。無繇先容。茲惟鑄
0129a24: 造四十八願佛相。欲迎奉他方淨土供養。商議靡
0129a25: 定。近會三德師云。雲棲二六時中常禮四十八願。
0129a26: 若得此像供養最妙。翼即遍告宰官及四輩人等。
0129a27: 莫不歡忻鼓舞同聲讚歎曰。因果相對。三寶相稱。
0129a28: 豈善知識之感招。抑弟子於老師有夙緣耶。不識
0129a29: 老師肯容納否。專候法音。儻得不棄。弟子幸甚。此
0129a30: 土眾生幸甚。
0129b01: 末法談禪便厭聞淨土。居士究心祖意。而復棲神樂
0129b02: 邦。可謂事理融通。見處圓徹矣。來諭聖像。舉眾歡喜。
0129b03: 儻臨敝境。幸遣使預示。以便奉迎也。
0129b04: 又
0129b05: 眾生無始無終亦無盡。即世界眾生成佛如雨點。而
0129b06: 眾生終不見減。諸佛終不見增。此是實說。無始無終
0129b07: 無盡數字極妙。此是不可思議境界。稱理。則眾生即
0129b08: 佛。佛即眾生。
0129b09: 又
0129b10: 三教一家。不可謂不同。雖云一家。然一家之中有祖
0129b11: 孫父子。亦不可謂盡同。必欲約而同之。使無毫髮之
0129b12: 異。則壞世相。為害不淺矣。如一株樹然。有根有枝有
0129b13: 葉。終不可以枝葉而認作根也。
0129b14: 答虞德園銓部
0129b15: 利馬竇回柬。灼然是京城一士夫代作。向實義畸人
0129b16: 二書。其語雷堆艱澀。今柬條達明利。推敲藻繪。與前
0129b17: 不類。知邪說入人。有深信而力為之羽翼者。然格之
0129b18: 以理。實淺陋可笑。而文亦太長可厭。蓋信從此魔者。
0129b19: 必非智人也。且韓歐之辯才。程朱之道學。無能摧佛。
0129b20: 而況蠢尒么魔乎。此么魔不足辯。獨甘心羽翼之者。
0129b21: 可歎也。儻其說日熾。以至名公皆為所惑。廢朽當不
0129b22: 惜病軀。不避口業。起而救之。今姑等之漁歌牧唱。蚊
0129b23: 喧蛙叫而已。
0129b24: 又
0129b25: 承慰感感。但昔分雙笻畢命。今安行數載。住亦宜矣。
0129b26: 臥而俟天年之盡。誠甘之。雖越人能生死人。非所敢
0129b27: 望也。池成有期。功德無量。
0129b28: 答會稽陶石簣太史
0129b29: 既看萬法公案。歸何處。念是誰。更無二意。一透則雙
0129b30: 透。幸專心焉。本寺碑文。虛左以待名筆久矣。儻允。則
0129c01: 山門無盡光明也。何幸如之。面悉不一。
0129c02: 又
0129c03: 聞新春放生於戈山。諸上善人。雲集。勝西湖之會遠
0129c04: 矣。前王雲來南都之役。其心蓋為佛法。本無他意。偶
0129c05: 爾搆難。而越地物論交作。王甚病之。居士人望。或能
0129c06: 一言為解。則其謗漸平矣。庶雲來不退轉融光修造
0129c07: 功德也。故為此懇。乞留心焉。幸甚幸甚。
0129c08: 又
0129c09: 心本不在內外中間。今聊借身中攝念則可。然不須
0129c10: 定守臍下也。又參一句死話頭甚善。非死不活。恐時
0129c11: 人未信耳。又念及法門。引古相慰。愧無能當。然在居
0129c12: 士。則護法至切至懇之情為何如也。
0129c13: 又
0129c14: 令弟歸。已託道意。俄得專人再覆。必不勞見顧也。不
0129c15: 肖亦無能為世諦之餞矣。山刻數種奉上。惟檢置是
0129c16: 幸。禪關策進。皆古人實剝剝地把穩做工夫。與後賢
0129c17: 作樣子。今願守定本參。以期正悟。中峰國師云。一箇
0129c18: 死話頭。悟來方慶快。至哉言也。幸留意焉。
0129c19: 又
0129c20: 正著一僧來候。想途中蹉過矣。荒塢無物可充一贐
0129c21: 之敬。反蒙多種佳貺。何可當也。天道多寒。千萬保重。
0129c22: 先佛王臣之託政在居士耳。適匆匆封山刻。失竹窗
0129c23: 隨筆一書。今補上二帙。此書雖一時漫作。無高論玄
0129c24: 語。然皆切於身心性命之實。時一披閱以備藥籠中
0129c25: 物。新刻才較。未能多致也。使回附謝。不盡欲言。
0129c26: 又
0129c27: 葛水鑑寄手書。知貴體入都康平。喜慰喜慰。參話頭
0129c28: 是古人已試成法。儻一時未得發明。幸堅持寧耐。毋
0129c29: 以欲速之心乘之。
0129c30: 答蘇州管東溟僉憲
0130a01: 浙僧歸自天池講席。道居士激發四眾。情懇語到。大
0130a02: 率以真實修證為事。既而易講以禪。從者十一。去而
0130a03: 不顧者十九。蓋山野常時竊歎正法荒蕪。祖燈欲燼。
0130a04: 不度德。不量力。輒以蚊負山。顛蹶不振。左右顧視。復
0130a05: 寥寥然鮮外護者。安得承宿願。銳然起而維之。不負
0130a06: 靈山之囑。如居士者乎。所欲言者。反正於積弊之後。
0130a07: 必違俗而易生怨。願高明優容。徐而理之。則法門幸
0130a08: 甚。
0130a09: 又
0130a10: 二曾生至。持尊翰并蠡測正附見示。略展卷一二紙。
0130a11: 知問答必有窮玄極微之論。而疾適作。未及卒業。友
0130a12: 人見者驚詫希有。持去未歸。二生還吳期促。且致謝
0130a13: 懇。尚容再報不盡。
0130a14: 答江西王性海大行廣揄
0130a15: 王墨池寄來書。中間備陳時事不佳。宜可內祕。知愛
0130a16: 我之至。亦復知我之深。蓋此意彼此同之也。久別。時
0130a17: 切想念。而山中眾友無不依依瞻戀。何時得一至為
0130a18: 慰。朱茂正近為魔嬈。而所云魔者。非負販輩。乃衣冠
0130a19: 中人。可歎可歎。獨幸一二當道憐而濟之。是世間善
0130a20: 人未盡無也。則又為一快。
0130a21: 又
0130a22: 別久更無音問。僧來者或云遷官京邸。或云仍使四
0130a23: 方。未見的實不敢致書。意念之深則筆劄不能盡也。
0130a24: 茲以明宗應南劉公之請。想盤桓未歸。或得相遇。因
0130a25: 一達積悃。區區真實不欺之心。必照諒無疑也。外山
0130a26: 刻三冊侑緘不盡。
0130a27: 答江西謝青蓮孝廉廣
0130a28: 提話頭是宗門發悟最緊切工夫。修淨土人即以一
0130a29: 聲佛號做箇話頭。此妙法也。但心麤氣浮則未能相
0130a30: 應。須是沈潛反照。至於力極勢窮。乃有地一聲消
0130b01: 息。
0130b02: 又
0130b03: 來諭從前知解一切放捨。惟嘿嘿體究話頭。甚善甚
0130b04: 善。但恐話頭未徹。知解復生。須防之耳。
0130b05: 答福建王嶠海司理廣宣
0130b06: 聞大作佛事。化家為庵。真不愧菩薩行門。有出家所
0130b07: 不能及者。而歉云勸化世俗。於宗門毫無所得。今亦
0130b08: 不須另求宗門。請依天如或問所言。但將一句阿彌
0130b09: 陀佛做箇話頭。若能專志不分。禪宗淨土一舉兩得
0130b10: 矣。
0130b11: 答杭嚴道宇所何公
0130b12: 蒙委較正思益經已竟。又蒙諭天竺事。謹陳白如左。
0130b13: 唯我公祖乘宿願力。現宰官身。以大慈悲心憫念末
0130b14: 法僧徒少持戒行。捕其尤者而寘之法。俾有罪者自
0130b15: 新。無罪者加勉。是所以安僧。非所以病僧也。今茲發
0130b16: 奸摘伏。萬口稱快。威行域中矣。而繼承尊諭。將申明
0130b17: 佛制。以開導而漸摩之。是則雪霜之後。煦以陽和。殺
0130b18: 伐既張。綏以文德。義之盡。仁之至。護法之功莫斯為
0130b19: 甚矣。但宏衰病伶仃。偷生巖穴。兼之跛躄。步履須人。
0130b20: 其何能勵精效勞。以副委任責成之至意乎。況今處
0130b21: 士以橫議被逮。時僧以傲世取尤。以勢揆之。亦所當
0130b22: 避。因別思所以稱台旨者。憶昔唐文皇以遺教經普
0130b23: 施天下州郡。今此經本山重梓。加以鄙見補註。愚意
0130b24: 不若流通此經。概南北兩山城內外寺院菴堂。大者
0130b25: 與十冊。中者與五冊。小者與一冊。人各受持。不得違
0130b26: 犯。或能有裨於萬一也。
0130b27: 答蘇州趙念莪邑令廣掖
0130b28: 讀來書。見為民為道兩盡厥心。即此一念是菩薩願
0130b29: 行。忻慰忻慰。世出世間理本無分。而事必微礙。若大
0130b30: 悟之後。方乃打成一片。今但隨緣順世不忘覺照而
0130c01: 已。臨民聽訟。已知大慈深渥。不必更問。祭享大典。種
0130c02: 種宰割。力不能救。持咒念佛以為津濟。經所開許。無
0130c03: 不可者。　聖諭註釋頗多。獨此演義至為精詳。真可
0130c04: 近利一方。遠傳百世矣。
0130c05: 答陳敬亭方伯
0130c06: 長者以二十二日發書。龍田公來柬亦云即日。而二
0130c07: 十六日薄暮始至荒山。蓋持書人怠緩如此。山野頃
0130c08: 有此心。而度不易舉。輒中止。昨聞命。終夕皇皇。不能
0130c09: 成寐。復慮饑民數多。而捨粥處所不廣。及無給散方
0130c10: 略。則推排蹴蹋。甚為不便。四五處猶少。須按十門作
0130c11: 十處。十人主之。山野止可認一處。有道行無私心僧
0130c12: 更得八九人共成之方好。乞尊裁。雨稍止即當入城。
0130c13: 再請教示。草覆不宣。
0130c14: 答金省吾中丞
0130c15: 昨諭鷃巢圖。此古聖師禪定中不思議境界。與如來
0130c16: 鵲巢頂上正相似。機忘識盡。心如木石者。然後臻此。
0130c17: 豈不肖凡夫僧所能測哉。未達其境。不敢妄談也。
0130c18: 答宋化卿居士
0130c19: 醫錄中多用補中十全六味八味四方。今所服者十
0130c20: 全大補加減也。丹溪以陰常不足。陽常有餘。而創為
0130c21: 補陰丸。今率依之以治虛損。誤人性命多矣。故曰醫
0130c22: 錄見識勝丹溪也。
0130c23: 又
0130c24: 昨晚復得書。知原差及雲居僧俱受責。此事但得辨
0130c25: 明是誤。俾隸懼而官悔足矣。世間錯誤恆有。即陰府
0130c26: 亦有誤追者。勿加反責可也。勞煩護法則至深且切
0130c27: 矣。緯真事正在疑信。今聞已的。不勝傷感。連年說要
0130c28: 受菩薩戒。而卒為空言。因循之害如此。可歎可歎。
0130c29: 答福建許元真都閫廣靖
0130c30: 聞在白雲洞如法淨住。甚喜甚慰。無論道成。即此已
0131a01: 是人間極樂國矣。願一志清修。更勿起絲毫宦情也。
0131a02: 光陰有限。即封侯萬里。不如坐進此道耳。張明初剃
0131a03: 髮。信是解脫高風。但先須處分家事。乃倉卒行事。以
0131a04: 致干謁公門。雖於大理無妨。而世論則不愜矣。此事
0131a05: 且置。為今之計。已剃髮者貴慎終如始。不剃髮者貴
0131a06: 即俗而真。各各一志精進。務在破惑證智。明悟自心。
0131a07: 以了此大事而已。髮之有無不必論也。
0131a08: 答湖州董潯陽宗伯
0131a09: 心本不生。緣合而生。心本不死。緣散而死。似有生死。
0131a10: 原無去來。於斯會得。生順死安。常寂常照。如或未能。
0131a11: 便當全身放下。密密持念一句阿彌陀佛求生淨土。
0131a12: 假使諸緣未盡。壽命未終。倍應念佛。有大利益。古云
0131a13: 念佛法門此是金仙氏之長生也。
0131a14: 答蘇州鄭白生諸居士
0131a15: 諸篇甚佳。但人各執所見。未易以口舌爭也。爭之彌
0131a16: 切。執之逾堅。於事何益。不若付之不問。將此心力做
0131a17: 自己分上實落工夫為妙。
0131a18: 答安慶吳始光兵部
0131a19: 辱遠惠感感。賤足以正月十日湯厄。今雖全愈。而步
0131a20: 履無力。止可於室中行耳。新刻竹窗禪關二書各奉
0131a21: 二冊。竹窗非今時話談之類。中皆身心性命切要語。
0131a22: 其禪關。則古人真實做工夫證驗因緣。諄諄然無非
0131a23: 教人參究話頭以期正悟。幸詳覽焉。外又禪海山房
0131a24: 放生文各一冊。墨刻經像七幅。以備施諸相識。又五
0131a25: 臺木箸一雙。願舉手見文殊於清涼云爾。病中草草。
0131a26: 不盡。
0131a27: 答餘姚孫居士大珩今出家號死心
0131a28: 若淨土起信。則看教宜專本經疏鈔而他經次之。其
0131a29: 看疏鈔。莫作一氣讀畢。宜少看。而以多日畢之。蓋細
0131a30: 細玩味。然後深信淨土為修行至要之門。古人謂生
0131b01: 死海中。念佛第一。非虛言也。
0131b02: 又
0131b03: 既高聲嘿念金剛持皆無益而反損。今當於妄想紛
0131b04: 飛時。只輕輕舉佛一聲即住了。看他是誰念佛。久之
0131b05: 念起。又如是舉如是看。念若不起。只看著。其舉業文
0131b06: 字等俱歇下。歇下亦於舉業無妨。
0131b07: 答松江徐警庵郡守廣溈
0131b08: 諸證既三十餘。愚意自今不宜服藥太多。不宜服藥
0131b09: 太雜。宜稍稍服平和美劑。而節飲食慎起居之外。當
0131b10: 空其心。萬緣放下。勿思慮。勿憂愁。勿瞋惱。安靜以養
0131b11: 之可也。
0131b12: 答滸墅關張主政
0131b13: 來諭愧不敢當。但一一以真誠見示。又何敢辭也。所
0131b14: 需名曰廣原。戒則五戒中全持半持少分持隨力所
0131b15: 及。曰廣原者。良以病從身生。身從業生。業從心生。心
0131b16: 從何生。願酬應之暇。案牘之餘。時一迴光內照。探其
0131b17: 原本。探之不已。久久必有所得。
0131b18: 答湖州茅孝若居士廣
0131b19: 尊君之變。不肖自應竭其愚誠以佛事為弔慰。但衰
0131b20: 病之身。兼以湯厄。伶仃艱危。幾殆獲免。頃作跛腳法
0131b21: 師歌。誓禁步履。為杜門計。唯除湖社放生。時間一出
0131b22: 耳。孝子至極之懷非不知之。實不得如命矣。然尊君
0131b23: 苦無大過。殺生之舉亦非出其本意。請自節哀苦。無
0131b24: 已。則有一焉。手書金剛經一卷。功德不可思議。不肖
0131b25: 不至無害。至亦無益。不肖與孝若相知。貴相知心也。
0131b26: 答常熟瞿元初居士廣阭
0131b27: 若時迫。不及滿千善之數。當至心發願。願登科入仕。
0131b28: 加倍加倍廣行諸善。決不為保護己已官而聽一不合
0131b29: 天理之囑託。決不為保護己已官而行一不義之事。決
0131b30: 不為保護己官而殃一無辜之民。決不為保護己已官
0131c01: 而明知冤枉不為申雪。決不為保護己已官而歇了當
0131c02: 為之大利益功德。能然者。即此是千善。即此是萬善。
0131c03: 即此是萬萬善。
0131c04: 答德清許廓如居士廣鉞
0131c05: 來問攝心用觀坐立想像等。此俱隨人無定。但常觀
0131c06: 無間。非塵緣未了者所能為。雖不能常觀。亦是工夫。
0131c07: 毋用為慮。又塵緣中觀法難成。不如直以學業家業
0131c08: 得暇之時即便默默執持名號。只貴字字分明。句句
0131c09: 親切。心則自攝。若久之不退。三昧成就。即此是觀。
0131c10: 答福建袁孝廉
0131c11: 嬰兒曾不欠少圓明寂照之體。但迷而不發耳。何止
0131c12: 嬰兒。凡人自幼而壯。自壯而老。自老而死。無不在迷。
0131c13: 此圓明寂照之體有而不現。非無也。至於曹溪水。趙
0131c14: 州茶。且不必以胸臆強解。只顧本參以求正悟。何謂
0131c15: 本參。若於念佛法門信得及。但參是誰念佛。所謂本
0131c16: 參也。
0131c17: 答湖廣劉守復居士廣曙
0131c18: 得書。知閉關謝事。息心念道。甚慰甚慰。明春西湖之
0131c19: 約。可謂八旬行腳今之趙州矣。雖然。儻貴體倦遊。則
0131c20: 不須執也。惟在切切用心為要務耳。
0131c21: 又
0131c22: 凡夫放心。初學攝心。後乃得心。攝心非止一法。功高
0131c23: 易進。念佛為先。古云餘門學道。如蟻子上於高山。念
0131c24: 佛往生。似風帆行於順水。想起時。不須別作除滅。但
0131c25: 舉阿彌陀佛四字盡力挨拶。便是攝心工夫。忽然悟
0131c26: 去。名曰得心。昔一友人謂予曰。今人見六祖道本來
0131c27: 無一物。何處惹塵埃。便將神秀時時勤拂拭之句藐
0131c28: 視如一莖草。不知時時拂拭正學者今日事也。予深
0131c29: 善其說。昨聆高論。正與此合。因及之。
0131c30: 答蘇州袁心遠居士廣綬
0132a01: 畏死者。以未悟本來無生故也。本自無生焉得有死。
0132a02: 何畏之有。然無生未易卒悟。今唯當專誠念佛。久久
0132a03: 念至一心不亂。必得開悟。就令不悟。而一生念力。臨
0132a04: 終自知死去必生淨土。則如流落他鄉。得歸故里。阿
0132a05: 彌陀佛垂手接引往生。歡喜無量。何畏之有。
0132a06: 答餘杭王中泉居士
0132a07: 讀來書。大驚大傷。嗟呀不能已。云何善人而得如是
0132a08: 報也。思之。想貴命中止應一子。此二郎君者。必有宿
0132a09: 因。其來也。索債負者。非紹箕裘者也。故今生為之長
0132a10: 養成人。為之教導成業。為之姻聘成其室家。色色完
0132a11: 備。所索已竟。則飄然而去。彼父子之情已枯竭無餘
0132a12: 矣。此正不必苦苦追憶而悲思也。然理則明知。情猶
0132a13: 計執。豈能豁爾頓脫。須時時得良友智人相伴。開慰
0132a14: 解釋。及時時看內典。說世界空花。人生一夢。眷屬暫
0132a15: 時相守。俄頃即散。以此破惑。令心放下。慎勿孤居寂
0132a16: 寥。展轉哀悼。而損自身也。
0132a17: 答梵邦廣竺
0132a18: 望八之人。夕陽西去。光陰幾何。今一切休罷。其像贊
0132a19: 等。若在不思議心中流出則可。儻舉筆運意而後成。
0132a20: 則為累多矣。諒之。生死事大。餘不悉。
0132a21: 答嘉興朱君升孝廉
0132a22: 承念深感。老衰時在病中。或時稍安康耳。殘陽西去。
0132a23: 終光景無多也。世間萬事皆屬前緣。如夢如幻。惟隨
0132a24: 緣順受。勿以動心。即塵中解脫門也。
0132a25: 答紹興張居士
0132a26: 營靜室同修淨業。此世間最上事也。然室不必全美。
0132a27: 足供佛。及行坐禮拜即已。亦不必候家事俱了。日出
0132a28: 事生。欲了固無了日也。隨即下手。已遲遲矣。生死海
0132a29: 中。念佛法門最為第一。宜盡心焉。
0132a30: 答休寧吳伯陽居士今出家名廣侒
0132b01: 楞嚴分別真妄處。曾不談及觀想西方執持名號等
0132b02: 事。何為全沒干涉而無風起浪貶他是妄。若言妄者。
0132b03: 坐禪亦妄。持戒亦妄。講經亦妄。乃至得菩提入涅槃
0132b04: 亦妄。可自一心念佛。莫生疑也。
0132b05: 答通州孫居士廣諒
0132b06: 來問出世真諦。夫世即出世。則不須求出。真非妄外。
0132b07: 則何用覓真。此意未會。則莫若一心念佛。念極而悟。
0132b08: 悟則無論。縱不大悟。而離此娑婆。生彼淨土。即是出
0132b09: 世。消滅雜念。純一正念。即是真諦。今亦不管出不出
0132b10: 真不真。但工夫做到一心。自然了當矣。
0132b11: 答徽州吳居士大潚
0132b12: 見做舉業。如何怪得功夫不成片。舉業之暇。即攝歸
0132b13: 正念。舉業歇時。方可純一用心。不須兩念交馳。且做
0132b14: 舉業。而置得失於度外。視之如夢幻泡影可也。
0132b15: 答吳居士大澈
0132b16: 念佛即是持咒。念佛得力後。對境自如。作厭離想。即
0132b17: 是解脫初門。但目前如何便得自在。久持不退。自有
0132b18: 相應時也。
0132b19: 答張杏苑居士廣經
0132b20: 所問雲門語不須究。他說教外別傳。只看他說。須退
0132b21: 步向自己已腳跟下推尋。是箇甚麼道理。其推尋今亦
0132b22: 不難。既信念佛。但內看念佛的是誰。便是腳跟下推
0132b23: 尋也。久之。則正訛誰中所云最後窮玄極微一段事不
0132b24: 患其不得矣。
0132b25: 答徽州金居士廣暲
0132b26: 非必宿業為障。亦是宿習使然。宿習久在多生。道念
0132b27: 始於今日。孤軍未勝勍敵。理自然也。久遠不退。事必
0132b28: 辦矣。直論。則無問在家出家。悟心則已。就世間論。則
0132b29: 在家者一切事奉天理行去。而榮枯得失盡付前緣。
0132b30: 如夢如幻。如泡如影。勿以動念。是名真行。
0132c01: 答陝陜西張心虞邑令
0132c02: 讀致曲一編。具見公學問直捷簡要。曰誠曰仁。全從
0132c03: 心地下功。而又能即本體便為工夫。尤是履真踐實。
0132c04: 非空事浮言者。主持道學何以尚焉。若所言儒釋之
0132c05: 疑。茲以宋劉學士三教平心論并本朝沈待詔續原
0132c06: 教論二書奉上。其論儒釋頗為明盡。幸一覽。又奉楞
0132c07: 嚴經一部。此經恐洙泗濂洛所未及道。亦非老莊所
0132c08: 可並論。願平心細心長遠心觀之。公雖克紹儒宗。而
0132c09: 下詢葑菲。感公真誠。故不敢隱。
0132c10: 答金居士廣聚
0132c11: 來問曰末後緊關。曰甚深之旨。曰本地相應。曰直提
0132c12: 指斯事。緊也。深也。本也。直也。皆切問也。然只在近思
0132c13: 而已。除此靈知炯炯外。皆緩耳淺耳末耳曲耳。誠即
0132c14: 此念佛一念所起覷得破。管取大事了畢。又不可見
0132c15: 如是說。便作思惟卜度。穿鑿求通。則反失之矣。但念
0132c16: 念體究。真積力久而自得之。方是證悟。
0132c17: 答檀林廣玄
0132c18: 耆宿未見了了。不足恐怖。蓋彼心力實不曾用盡耳。
0132c19: 今既有疾。亦不必以勉強勇作。但依經中執持名號。
0132c20: 一心不亂。一味省緣。可省便省。不得已者然後應之。
0132c21: 自然工夫得力矣。
0132c22: 答吳居士廣鏡
0132c23: 武夷山中信是修道之所。既信念佛。但內看念佛的
0132c24: 是誰。便是腳跟下推尋也。又尊堂暮景不審有賢昆
0132c25: 仲奉事否。如無其人。不可遠離膝下。然自奉親之外。
0132c26: 萬事俱束高閣。則庭幃即泉石也。
0132c27: 答餘姚韓清泰居士廣梵
0132c28: 來問一門深入之旨。彼蓋為門庭各別者言。今念佛
0132c29: 者即在念佛上參。依舊是一門。非二事也。若參究不
0132c30: 便。則驀直念去亦得。復設一喻。如習舉業者。易與詩
0133a01: 等二門也則誠不可兼。以無雙經入試故。只易一經。
0133a02: 或讀文或解理。可云二門否。未聞解理之悖於讀文
0133a03: 而不可兼也。
0133a04: 答湖州錢叔達居士廣潤後出家號具蒙
0133a05: 令郎書返璧。雖逢厄難。頓絕諸緣。一心念道。則因禍
0133a06: 而致福矣。易曰鼎顛趾利出否。此之謂也。
0133a07: 答嘉興孫無高居士廣抑
0133a08: 得書。知留心戒學。喜慰喜慰。世路中豈能全免戲論。
0133a09: 久之自當漸化。所問綺語。則華飾而乏情實。及淫詞
0133a10: 豔曲蕩人心慮者皆是。而經中所稱妄語。正指凡夫
0133a11: 妄號聖人。餘皆小妄。名戒不精。不名破戒。法門無量。
0133a12: 約之不出戒定慧三。當遵楞嚴攝心為戒。因戒生定。
0133a13: 因定發慧。此三語者可終身行之也。
0133a14: 又
0133a15: 抱疾窮山。雖相念。無便通一音問。頃聞世緣已偶。甚
0133a16: 慰。得書。又知在世緣中不忘信力。尤愜遠懷耳。蓋處
0133a17: 世須是隨緣。不必斷盡世緣然後為道。但外順人情。
0133a18: 中存智眼。久之自有所得。
0133a19: 又
0133a20: 蒙弔慎初。謝謝。凡稱繫籍本山。而黷貨諸方。非緇門
0133a21: 之良也。儻有之。願簡察焉。
0133a22: 又
0133a23: 久別正憶念。而守山以書至。始知就館周氏。新科又
0133a24: 在邇矣。無暇力究此道。惟存之不忘志之不退可也。
0133a25: 又
0133a26: 日課就帖上略註。以今尚有舉業。其淨修。惟貴簡約
0133a27: 直捷。未可繁多。如觀音文金剛經無暇誦持。則一味
0133a28: 念佛亦自功德不少耳。
0133a29: 答餘姚蔣居士廣秩
0133a30: 亡者存日既具信根。臨終不失正念。天人招之。非夙
0133b01: 善何以及此。況更為禮懺以助之乎。不必悲傷。當生
0133b02: 慶悅矣。其誦經十萬之數。雖不補完。亦於亡者無過。
0133b03: 為補之。則存亡兩利矣。
0133b04: 答張百戶廣湉
0133b05: 妄念是病。念佛是藥。久病非片劑所能療。積妄非暫
0133b06: 念所能除。其理一也。莫管他妄念紛飛。只貴在念佛
0133b07: 精切。字字分明。句句接續。極力執持。方有趨向分。所
0133b08: 謂真積力久而一旦豁然。喻如磨杵作針鍊鐵成鋼
0133b09: 者定不誣也。入道多門。惟此一門最為捷徑。不可忽。
0133b10: 不可忽。
0133b11: 答吳江盛如林居士廣霆
0133b12: 念佛喻醫藥。看教喻醫書。念佛要矣。教亦須明。今當
0133b13: 二六時中。八九分念佛。一二分看教可也。
0133b14: 答楚僧若無
0133b15: 老病沈困。不能詳覽。種種議論。略涉一二。大都明切
0133b16: 暢快。雖然。不若置之。且盡心盡力做真實工夫為是。
0133b17: 答徽州吳季立居士大洲
0133b18: 不必憂罪業深。不必疑根性鈍。經云。至心念阿彌陀
0133b19: 佛一聲。滅八萬億劫生死重罪。何疑乎業深。又古聖
0133b20: 云。惟有徑路修行。但念阿彌陀佛。何憂乎根鈍。見方
0133b21: 友。即以此告之。
0133b22: 答聞子與居士大晟
0133b23: 禪教如目足相資。但以修禪為主。而明教輔之可也。
0133b24: 與紹興王龍溪進士
0133b25: 居士禹門早躍。破桃浪之千層。海藏今開。護竺墳之
0133b26: 萬軸。說法則口施甘雨。咀玄則頷孕靈珠。蓋現頭角
0133b27: 於吾宗久矣。茲欲借任公之釣釣居士。恐居士鼓鬣
0133b28: 揚威。攪渾滄海去也。昔日虎溪一笑。聲震寰區。今到
0133b29: 龍溪。重堪絕倒。然雖如是。有一溪。朝遊猛虎。暮隱獰
0133b30: 龍。且道喚作甚麼溪始得。老維摩不吝辯才。示一轉
0133c01: 語。
0133c02: 與蘇州劉羅陽居士
0133c03: 曩啟專以念佛求生淨土奉勸。然此道至玄至妙。亦
0133c04: 復至簡至易。以簡易故。高明者忽焉。夫生死不離一
0133c05: 念。乃至世出世間萬法皆不離一念。今即以此念念
0133c06: 佛。何等切近精實。若覷破此念起處。即是自性彌陀。
0133c07: 即是祖師西來意。縱令不悟。乘此念力往生極樂。且
0133c08: 橫截生死。不受輪迴終當大悟耳。願翁放下萬緣。十
0133c09: 二時中念念提撕。是所至望。
0133c10: 與江陰馮筠居居士
0133c11: 來諭良有理。蓋衙門清冷則不損慈悲。為民造福則
0133c12: 無非佛法。不肖以此意勸令郎從親之令。渠辭以疾
0133c13: 病不堪涉事。欲保養壽命以久久承歡於膝下。其言
0133c14: 亦有理。又不敢苦迫也。更願高明裁之。
0133c15: 又
0133c16: 七十古希。百年能幾。今此暮景。正宜放開懷抱。看破
0133c17: 世間宛如一場戲劇。何有真實。但以一聲阿彌陀佛
0133c18: 消遣光陰。但以西方極樂世界為我家舍。我今念佛。
0133c19: 日後當生西方。何幸如之。發大歡喜。莫生煩惱。儻遇
0133c20: 不如意事。即便撥轉心頭。這一聲佛急急提念。卻回
0133c21: 光返照。我是阿彌陀佛世界中人。奈何與世人一般
0133c22: 見識。回瞋作喜。一心念佛。此是智慧中人。大安樂大
0133c23: 解脫法門也。
0133c24: 與江陰馮泰衢孝廉廣寂今出家號常惺
0133c25: 聞尊翁小有不安。此正宜奉侍左右。又出外靜修。亦
0133c26: 不必期定年載。或以時省覲庭闈。無不可者。古人所
0133c27: 謂杖策不妨時往來者是也。但得心中放下。則往來
0133c28: 如不往來。若期定。則反成滯礙矣。疏鈔法喜二部俱
0133c29: 領。流通至教。功德無量。天王補心丸。陰藥多而寒涼。
0133c30: 若胃健人可服。胃弱者非所宜也附覆。
0134a01: 又
0134a02: 前有柬言不必執定遠離。想已達聽。經云。內修菩薩
0134a03: 行。外現聲聞身。今日內懷出世心。外現世間法可也。
0134a04: 如此。則家室心安。已得出入自在。不作意解脫。乃所
0134a05: 以為解脫也。附新刻樂邦文類一冊。是非關一冊。
0134a06: 又
0134a07: 希古傳示手書。其事無不可者。然亦不須絕口不語。
0134a08: 修行也要議論。彼此窮究耳。病答不盡。
0134a09: 又
0134a10: 聞道體輕安。道念堅固。但尊翁小有疾患。此老人之
0134a11: 常。宜時時悅其意為要事耳。又如命奉剃刀一柄。此
0134a12: 意亦甚佳。佛道人道兩全而不失。古之人有行之者。
0134a13: 唐杜丞相之類是也。又近時頗尚參禪。雖可喜。亦大
0134a14: 可虞。又有執禪非淨土者。唯願篤信。不為搖動。方有
0134a15: 成功。
0134a16: 與常惺廣寂
0134a17: 來諭說戒事。一者衰病之身。非力所堪。二者向有古
0134a18: 心故事。又勢所必不可。無已。止應佛前禮拜自受而
0134a19: 已。若疑菩薩戒有自受之文。比丘戒無之。今解曰。平
0134a20: 常不禁戒壇。壇開而故不往受。乃自受。則誠有過。今
0134a21: 國有明禁。而佛前自受正理所宜然。不必疑也。此事
0134a22: 斷斷不為。特此復。
0134a23: 又
0134a24: 方上傳來常惺不剃髮或將罷道。予斥以為不然。彼
0134a25: 自有故。我知之。一者令子方十二三歲。正教育緊要
0134a26: 之時。二者一女未嫁耳。不可據其跡而生謗也。聞此
0134a27: 急欲達知。苦無便人。今幸大望來。愚意令愛早早畢
0134a28: 姻。令郎及師挈之來我山中。隔兩三箇月。回家省母
0134a29: 一次。并自回一整家業。庶幾世事既不廢。而謗言亦
0134a30: 無繇興也。高明裁之。
0134b01: 與嘉興朱西宗居士廣振
0134b02: 人之處世。遇順境者。其情愉以安。遇逆境者。其情憂
0134b03: 以危。然而順未足為幸。逆未足為不幸也。溺於意之
0134b04: 所便。則出世之心不生。戚戚乎不得志。夫然後厭身
0134b05: 世之桎梏而求以出世。是故萬苦交於前。但以正智
0134b06: 觀察苦從何生。從身生。身從何生。從業生。業從何生。
0134b07: 從惑生。因惑造業。因業成身。因身受苦。但能破惑。一
0134b08: 切空寂。敢問所以破惑之方。只須就本參話頭上理
0134b09: 會念佛的是誰。捉敗此疑。諸惑皆破。思之毋忽。
0134b10: 又
0134b11: 入試不得作意奇古。亦不得作意平實。惟在據理發
0134b12: 揮。理盡而止。據力馳騁。力盡而止。使好奇古者不能
0134b13: 病我以為庸。尚平實者不能嫌我以為怪。讀之者快
0134b14: 於口。覽之者悅於目。雖欲捨之。自不容捨。則萬選青
0134b15: 錢。必勝之策也。幸留心焉。
0134b16: 又
0134b17: 別後懷想甚殷。得書為慰。第彌加修進。困心衡慮皆
0134b18: 發悟之機也。勿縈勿滯。令胸次暢然。乃見學力。山中
0134b19: 新刻甫成。未有開講之期。附復。
0134b20: 又
0134b21: 得書知自金陵歸。喜慰喜慰。但不知舊疾已全愈否。
0134b22: 所云謗事禍起。某學未充。德未修。急欲為法師。不肖
0134b23: 好心曲成之。留之本山講經。欲使且講且習。兼修德
0134b24: 行。彼薄視之。徑與同志者謀。自於彼處忽爾開講。擊
0134b25: 梆募緣又揚言不肖親在彼講。不得已。往呵之。彼發
0134b26: 惡心云云。聞者不平。群起而寘之官。實非不肖意。方
0134b27: 力為之救解。而彼黨及不知其詳者謠言百出。此謗
0134b28: 之所繇來也。不肖因歎平生百事九十九回忍辱。一
0134b29: 事不忍。便成煩惱。亦以一時執著師當訓徒。不奈頑
0134b30: 悖。思為緇門一整清規。而五濁惡世真不可為。如不
0134c01: 肖者。可謂不度而無慚矣。可勝悼哉。聊為知己一白
0134c02: 耳。諸俟面晤以悉。
0134c03: 又
0134c04: 得書悵然。不肖亦復助臂者全無。操戈者時有。艱危
0134c05: 之勢想同之也。世間境界大略如是。宜歸之前緣。以
0134c06: 理自遣。而倍加敬慎。不可便為遠離計。
0134c07: 又
0134c08: 尊公不以財產而以清高之節遺子孫。信是美事。但
0134c09: 目前之急誰則當之。陳馮云云。此二事不知作何究
0134c10: 竟也。人便附致薄儀五星。煩於尊公墓上奠一盂水。
0134c11: 增一丸泥。以表清高之節云爾。萬不可卻。卻則外我
0134c12: 甚矣。
0134c13: 又
0134c14: 聞貴恙。甚念之憂之。夫抱此疾者。宜以保養身命為
0134c15: 極大第一義。人間事皆將就應得去即休。必欲事事
0134c16: 盡禮。勞傷則疾必發矣。宜萬緣放下。一心內視可也。
0134c17: 又
0134c18: 聞病。今開三法。一曰對治。病既生於勞鬱。當以逸治
0134c19: 勞。以舒治鬱。逸非懶惰不簡之謂也。萬緣盡廢。如初
0134c20: 生孩子。六識不行。是之謂逸。舒非散放無忌之謂也。
0134c21: 知身世如幻夢。隨緣順受。不被境瞞。和即今病之愈
0134c22: 否。身之生死一併放下。是之謂舒。二曰調攝。調攝在
0134c23: 節飲食慎藥餌。飲食不待論矣。藥餌不宜多服。知柏
0134c24: 芩連等苦寒之劑。使金寒水冷。陰未能滋。火未能降。
0134c25: 而胃氣先敗。食不下咽。或洞泄。危矣。宜與高明議之。
0134c26: 三曰正念。即前所告苦從身生。身從業生等。病即苦
0134c27: 中之一。其展轉相因亦復如是。應孜孜密密日夕體
0134c28: 究。究之不得。只消提一句本參念佛話頭回光自看。
0134c29: 識得此念下落則惑自破。惑破則展轉消滅亦復如
0134c30: 是。只此三事宜力行之。
0135a01: 又
0135a02: 須信萬事是宿緣。不但順逆窮通。乃至生死。都拋卻
0135a03: 大海。莫起憂怖。收拾身心。返觀內照本參話頭。切記
0135a04: 切記。
0135a05: 又
0135a06: 念佛非止明心。亦無病不治。儻有勸進道術者。不必
0135a07: 信受。恐失正知見。特預陳之。
0135a08: 又
0135a09: 尊恙至是。亦甚危矣。宜以所欲言事盡底書付令郎
0135a10: 及尊堂。令胸中都無牽掛。一心正念。若平日於念佛
0135a11: 法門信得及。便可心目內照四字佛名歷歷明明無
0135a12: 間無斷。從其今日明日去亦可。設或不去。活到一百
0135a13: 二十歲亦可。此為要緊語。朋友平生相交正在此處。
0135a14: 他皆小事。不暇及也。切不可貪生怕死而誤大事。
0135a15: 與嘉興朱元厚居士大陞
0135a16: 七月相會。尊翁聲啞形脫。知病已篤。昨聞訃。哀悼不
0135a17: 可言。可速於七七日內與作好功德。不必僧多。即一
0135a18: 僧至心誦經亦得。
0135a19: 與蘇州鄭白生居士廣壽
0135a20: 聖初來。始知令兄之訃。諸善友得無有退心乎。夫尚
0135a21: 山齋而夭。人將謂齋能夭人。人不可持齋矣。然則顏
0135a22: 子仁而夭。亦將謂仁能夭人。人不可為仁乎。尚山七
0135a23: 月半在荒山。九月而奄忽。人命無常如此。正當感歎
0135a24: 倍復精進耳。又肉食菜食。肥瘠或有之。壽夭不係也。
0135a25: 傳語諸友。幸甚。
0135a26: 又
0135a27: 再答曹魯川書在聖初處。不知曾覽否。其中恐辭太
0135a28: 峻。因魯川深達華嚴旨趣者。必樂聞讜論故也。
0135a29: 與王居士大
0135a30: 貴恙宜將身外事并此身四肢百骸盡情放下。使空
0135b01: 無一物。若必不可歇者。權且歇下。待後處之。妄想熾
0135b02: 不能制。當念佛數聲壓伏之。世間榮華富貴。亦不過
0135b03: 片時間事。厄難苦惱。亦不過片時間事。倏忽便無。且
0135b04: 萬般皆屬前緣。非人力所能奈何者也。盡情放下。一
0135b05: 心念佛。至囑至囑。
0135b06: 與嘉興許太微昆仲
0135b07: 孝子於其親之亡也。雖與之俱亡。猶未盡其無窮之
0135b08: 心。而古人毀不滅性。勉強於極哀之中而節其哀者
0135b09: 何也。良繇我今此身即父母之身也。以此身修德立
0135b10: 行。是吾親常存而不亡也。不愛其身。而過哀成疾。使
0135b11: 吾親有知。則反貽其憂。是悲有餘而智不足矣。孝子
0135b12: 當局。我愚傍觀。願勿棄葑菲而深思之。宅上一門孝
0135b13: 友。人世所希。廢朽敬之愛之。故狂言至此。
0135b14: 與洪清遠給諫廣
0135b15: 大郎在山中。意欲相留消遣數日。恐二尊人懸念。又
0135b16: 聞二郎病瘍。不獲終試。此所謂莫之為而為者也。兩
0135b17: 郎君皆美器。幸勿為過去無益之嗟。惟期振將來必
0135b18: 勝之策。
0135b19: 與聞檀菴居士大晙
0135b20: 古德贈人以言。此行入仕蒞政已在旦夕。護法一事
0135b21: 試略陳之。蓋聞佛法外護付與王臣。但今之護法有
0135b22: 矯枉過正處置失宜者。遂致緇侶樂於菴居。蒼生哭
0135b23: 於原野。釋子榮其鞶帶。儒生褫其冠衿。豈不大可傷
0135b24: 哉。惟我居士素仁者。今當以忠君愛民為處官之正
0135b25: 務。次乃及於護法。護其理。不溺於其跡。護其正。不牽
0135b26: 於其情。護其賢者。不護其不肖者。是之謂真護法也。
0135b27: 尚留神焉。
0135b28: 與秦明中居士
0135b29: 法門無量。要在明心。明心要門。無如念佛。讀作之暇。
0135b30: 或心煩時。靜坐念佛。甚有利益。一念在佛。雜念退休。
0135c01: 心空境寂。妙當何如。願無易而忽之。
0135c02: 與吳江秦任南居士廣俍
0135c03: 所云開幽暗解業縛。若會。則幽暗即是光明。業縛無
0135c04: 非解脫。如不會。但時時攝心念佛。久久靜定。自能發
0135c05: 慧。
0135c06: 又
0135c07: 修行亦不必煩勞。要緊在得自本心耳。然不可見恁
0135c08: 麼說。便擬拱手現成。所謂攝念體究者不可忽也。攝
0135c09: 念體究亦非二法。攝之不已。心將自明。正體究時。即
0135c10: 是收攝。但肯信行。俱獲大益。
0135c11: 與秦任南諸郎君
0135c12: 昔人云。德行本也。文藝末也。本端而末正。則德行又
0135c13: 文藝之資也。三位俱素質醇良。但今時習俗澆漓。易
0135c14: 以移人。有志之士。當砥柱中流。不為所奪。他時後日
0135c15: 出而有為。必作光明俊偉人物。不墮常流耳。
0135c16: 又
0135c17: 貪瞋癡號三毒。而瞋之為毒尤甚。一僧以勤儉力積。
0135c18: 二十年成千金之產。偶與鄰僧小事起爭涉訟。旬日
0135c19: 之間。廢千金產都盡。二十年所畜蕩於旬日。一朝之
0135c20: 忿。忘其身以及其親。豈不誠然乎哉。一念瞋心起。八
0135c21: 萬障門開。故曰忍辱波羅密。
0135c22: 與蘇州蔡坦如居士大
0135c23: 讀書當家求子。皆人世間正事。但要不為所累。然三
0135c24: 事非能累人。人自累耳。何也。讀書雖做舉業。至於得
0135c25: 失。委之前緣。不生喜戚。則何累。當家雖營生計。而隨
0135c26: 緣隨分。過得即休。無求富心。無好勝心。則何累。求子。
0135c27: 雖無後為大。而不娶者乃為不孝。帝王亦有無子而
0135c28: 藩枝入承大統者。豈無娶妾之資乎。有無不以動心。
0135c29: 則何累。又復當知此三事者。雖曰正事。亦實虛幻。如
0135c30: 水中月。如夢中境。即於是中忙裏偷閒。時時省覺。回
0136a01: 顧正念。一朝惑破。方始帖然矣。
0136a02: 與湖州錢孺愿居士大琨時發願行三千善
0136a03: 古云人有善願天必從之。又云人定亦能勝天。還帶
0136a04: 而位至三公。渡蟻而名題首選。但決志行善而已。
0136a05: 與李景山總戎廣鑄
0136a06: 昨西湖送生金不遇。今有一言相勸。令孫事千萬息
0136a07: 滅哀苦。放下放下。何以故。此即前孫重來討債。今若
0136a08: 哀苦。彼必重來。依舊不育。飄然而去。重增悲惱。若放
0136a09: 下息苦。彼則絕望不來。當有真子真孫至矣。千萬息
0136a10: 苦。放下放下。至囑至囑。但不退心。力行陰德。自獲善
0136a11: 報。
0136a12: 與錢居士廣雲
0136a13: 被人世之流言事小。篤天倫之至愛事大。為手足之
0136a14: 情戀戀。致功名之路遲遲。此聖賢心地也。百口難誣
0136a15: 方寸真。一忍能消千種障。都君之忘懷蓋井。弘公之
0136a16: 不問射牛。高出尋常萬萬矣。念之哉。
0136a17: 與徽州吳居士大瞻
0136a18: 積善之家。必有餘慶。人懷善願。天必從之。必崇其福。
0136a19: 必永其壽。必遂其名。必昌其後。但自勤修善功。不必
0136a20: 問乎休咎。
0136a21: 與陳春陽居士
0136a22: 念佛涉於事相。此謬人臆說。不足信也。有淨土疑辯。
0136a23: 曾送覽否。今再奉一本。又楞嚴勢至圓通章云。不假
0136a24: 方便。自得心開。豈得無繇發明乎。幸更一觀之。又昨
0136a25: 論天台禪門口訣。有答宋化卿為令親索口訣書錄
0136a26: 上。此書實非天台正旨。禪門大道。不可因口訣二字
0136a27: 生奇特想。天台自有正修行文。禪門自有真祖師意。
0136a28: 何乃棄黃金而寶銅鐵。進士科不應而應三考也。聞
0136a29: 放生舟中亦論及此。有勸我行持者。雖好心愛我。非
0136a30: 我所願也。幸轉達之令親。
0136b01: 與湯鄰初郡丞
0136b02: 憶童稚交情。恍然如昨。而彼此白首矣。浮生夢幻。良
0136b03: 可浩歎。江右二曾君來謁之便。因致曠別之感。
0136b04: 與查虞皋大參
0136b05: 曾氏伯仲。奇士也。其搆難亦奇。難作而出百死得一
0136b06: 生。居然正其志也。為益奇。但不自覺其奇之過而傷
0136b07: 於激。為時所惡。其心則可原可憫。使不終落落。後登
0136b08: 仕籍。必當有所建明。不負昔日受知於門下也。昨日
0136b09: 來山中。即擬晉謁。而以雨阻遲遲至今。不肖又病體
0136b10: 不能與之俱。歉歉。外山刻二種附上。不盡。
0136b11: 與南城吳念慈居士廣翊
0136b12: 入道多門。直捷簡要無如念佛。念佛一門。上度最勝
0136b13: 利根。下至極愚極鈍。蓋是徹上徹下之道。勿以俗見
0136b14: 搖惑。古來尊宿教人看話頭起疑情以期大悟。或看
0136b15: 無字。或看萬法等。不一而足。今試比例。假如萬法歸
0136b16: 一。一歸何處。與念佛是誰極相似。若於是誰處倒斷。
0136b17: 一歸何處。不著問人自豁然矣。古人謂念佛人欲參
0136b18: 禪。不須別舉話頭。正此意也。念佛數聲。回光自看這
0136b19: 念佛的是誰。如此用心。勿忘勿助。久之當自有省。如
0136b20: 或不能。直念亦可。使其念不離佛。佛不離念。念極心
0136b21: 空。感應道交。現前見佛。理必然矣。
0136b22: 與江西黃彭池司理
0136b23: 夫病從身生。身從業生。業從心生。心空則業空。業空
0136b24: 則身空。身且空。病安從生。願空其心。即大忤意事。亦
0136b25: 付之如夢如幻如泡如影。怡然坦然不以介意。但回
0136b26: 光內照。不惟卻病。而道從此入矣。
0136b27: 與太倉王子顒孝廉智第
0136b28: 貴宅世修盛德。何為尊體搆斯劇疾。得無宿業使之
0136b29: 然乎。疾病之繇。多從殺生中來。故偏重放生也。今更
0136b30: 有所陳。良以外僧代懺。與內心自懺。功德懸殊。願空
0136c01: 其心。盡罷一切諸緣。於空心中單念一聲阿彌陀佛。
0136c02: 所云念者。不必啟口動舌。但默默以心眼返照。一字
0136c03: 一字分明。一句一句接續。從朝至暮。從暮至朝。心心
0136c04: 靡間。若有痛苦。忍之耐之。一心顧念。經云至心念佛
0136c05: 一聲。滅八十億劫生死重罪。故功懸殊也。
0136c06: 與湖州顧居士廣佐
0136c07: 老人三事。一。佛言人命存於呼吸。為一切人言也。況
0136c08: 八十者乎。家事當處置皆悉處置。當囑付皆悉囑付。
0136c09: 常令心無一事。二。除大事外。其餘瑣細諸事亦悉屏
0136c10: 卻。三。除大小諸事外。又有過見未來浮游亂想。滅之
0136c11: 則復生。驅之則愈至。即當猛提正念與之鬥戰。暫時
0136c12: 不勝。不可退心。久久行持。自然群魔殄盡。天下太平
0136c13: 矣。以上雖分三項。總之皆屬妄想。如夢中事。如鏡中
0136c14: 影。如水中月。盡空無實。迷惑世人。須以正智破惑。
0136c15: 與錢居士廣藝
0136c16: 病從身生。身從業生。業從心生。心空則業空。業空則
0136c17: 身空。身空則病空。萬緣放下。一心正念。一心正念者。
0136c18: 但置一聲佛於清淨心中也。
0136c19: 與洪居士大懋
0136c20: 疏云。觀雖十六。言佛便周。但觀一佛成。往生已上上
0136c21: 品矣。但此一時且一意舉業。待奪錦標回。重整前願
0136c22: 未晚耳。
0136c23: 與謝居士廣
0136c24: 尊翁雖逝。人子之身即父母遺體也。以此遺體一心
0136c25: 念佛。是報親恩大方便。亦即是自己超生死最上大
0136c26: 方便也。
0136c27: 與智真侍者
0136c28: 特囑付李二道者伴你同回。如何先打發他。自卻擔
0136c29: 閣。出家當遠離恩愛。唯除父母時或一看而已。此外
0136c30: 探親望眷訪友交朋皆所不宜。我今年邁。在世無多。
0137a01: 汝雖年幼。而非長壽人。亦在世無多。不及時進一步。
0137a02: 唐喪光陰。後悔無及矣。可細思之。速回。更不可再遊
0137a03: 衍也。
0137a04: 與甥許東湖
0137a05: 近日服藥何如。昨想人世無常。光陰迅速。至親骨肉
0137a06: 中至誠忠厚者東湖一人而已。宜省此意。悟人生夢
0137a07: 幻。萬事虛假。窮通得失付之宿緣。開懷解憂。徜徉自
0137a08: 得。付家諸子。忙裏偷閒。慍中作樂。念佛消遣。以終天
0137a09: 年。斯名智人。毋徒自苦。終何益也。
0137a10: 與三文學論文
0137a11: 三君佳作。大略俱是用意精深。而措語尚滯。未得語
0137a12: 意圓融。使閱之者不費思量。一經眼便擊節歎賞耳。
0137a13: 得無擬時大過致然耶。愚以為不必故起心迎合時
0137a14: 好。但貴潛心看書。使見地了了。而多讀以輔之。多作
0137a15: 以熟之。一旦豁然貫通。則落筆時橫傾豎瀉。滾滾不
0137a16: 窮。自然成章。無艱難勞苦之態。不擬時而自合於時
0137a17: 矣。隋珠和璧。真寶自然。亦何患其不售也。
0137a18: 雲棲大師遺稿卷二
