0558a01: 雲腹智禪師語錄卷第二
0558a02: 
0558a03: 侍者　獄賢　聯昇　紀錄
0558a04: 小參
0558a05: 十五日已前捏定死蛇頭不通一線十五日已後放
0558a06: 出水牯牛直衝沙界正當十五日也不放也不收全
0558a07: 體堂堂渾不露塵塵剎剎覷無門你等諸人還委悉
0558a08: 麼卓拄杖云是處是慈氏無門無善財。
0558a09: 小參舉達磨至東土始見梁武帝帝問曰朕自即位
0558a10: 以來造寺修佛度僧無數有何功德磨云此但人天
0558a11: 小果有漏之因如影隨形似有若無帝曰如何是真
0558a12: 功德磨云淨智妙圓體自空寂如是功德不與世求
0558a13: 師云鼻祖八字打開不覺眉毛拖地武帝恁麼措問
0558a14: 較若蕭何畫一要知其間消息別有春風一律今明
0558a15: 宇薛居士亦能造寺修佛行檀波羅蜜亦不住在人
0558a16: 天小果位中何也為伊所作福德不應貪著豈不超
0558a17: 古人一頭地去也還會麼若能如是見方名越格人。
0558a18: 小參三界無法何處求心拈拄杖卓一卓云若恁麼
0558a19: 會去一任手之舞之足之蹈之脫或未然欲得出頭
0558a20: 待驢年去喝一喝。
0558a21: 小參不冷不熱五穀不結飲水止渴畏寒向火上智
0558a22: 下愚洞然明白問著箇事耳燒面熱秖如洞山道寒
0558a23: 時寒殺闍黎熱時熱殺闍黎又作麼生中和與伊通
0558a24: 箇消息熱有松風水石寒有柴炭紙衾也不是順風
0558a25: 放火也不是誇富欺貪恁麼受用只是難消還委悉
0558a26: 麼有限身心時不待無情寒暑日相催。
0558a27: 小參驀豎拂子云只是者箇拂子因甚千沒奈何萬
0558a28: 沒奈何忽擲下云無事閑把住冷地惹人愁且道是
0558a29: 甚心行只緣太親切擬薦便支離。
0558a30: 小參問拶斷黃金鎖虛空飛鐵鷂頡頏任去來生死
0558b01: 絕朕兆如何是獨脫一句師云眉毛在眼上進云恁
0558b02: 麼則天上人間隨念至更嫌何處不風流師云照顧
0558b03: 腳跟問金風拂面滿林間一物長靈不變遷且道生
0558b04: 知禪德即今在什麼處安身立命師拈拄杖云相隨
0558b05: 來也乃云休公薦徒請小參山僧無法可當前幸有
0558b06: 龍牙老漢在杖頭指處得超然雖然如是且道那裏
0558b07: 是他去處一塵纔舉似全體現優曇。
0558b08: 中秋小參問萬象光輝時如何師云眼華作麼進云
0558b09: 人逢好事精神爽月到中秋分外明師云刺瞎汝眼
0558b10: 乃云年年歲月總一般今年歷過閏八月十五日已巳
0558b11: 前渾不覺十五日已後黑漫漫且道正當十五日試
0558b12: 問諸人作麼觀良久云舉目人皆見光輝天下明。
0558b13: 小參春至華開俱漏泄非青非黃非赤白珍重闍黎
0558b14: 仔細觀莫隨眼境妄分別別葛藤有話無人說喝一
0558b15: 喝下座。
0558b16: 迎華嚴象老人靈骨歸示眾宗風院裏別來時念有
0558b17: 餘年不見師今日迎歸重一晤了然面目儼如斯汝
0558b18: 等不知先師自龍蟠開法以來幾住名剎後於楞伽
0558b19: 玉峰丁甲申之變白刃春風蜀中幾無完土師乃拽
0558b20: 杖酉陽時司主醇公親炙座下即於大酉洞天新刱
0558b21: 一剎延師駐蹕後退居白果山華嚴禪寺一日師率
0558b22: 眾刈茅見一古塔空無所藏不知何時建造待旬耆
0558b23: 年亦不知之後一月唱滅遂收靈骨瘞於斯焉山僧
0558b24: 慮其塔近要服特遣印寰等二千餘里迎歸大眾自
0558b25: 別後至今廿有四載方纔圓成者則公案此段因緣
0558b26: 信非偶然不是冤家不聚頭勿煩久立言畢潸然歸
0558b27: 方丈。
0558b28: 埽開山傳法禪師塔闢千秋法社開人天眼目轉無
0558b29: 盡輪寧有窮矣遂拈帚召眾云鳥啼華笑長春秖貴
0558b30: 家風如始。
0558c01: 法語
0558c02: 示風谷上座
0558c03: 上座初參吾法叔雪門和尚次謁洞上長老久侍凡
0558c04: 師而法門細大靡不經歷至於寓黔中數載迴龍接
0558c05: 納不厭真乃濟人之心深切他日法門柱石未易言
0558c06: 也且上座賦性簡直未薰雜染造道之器可佳若以
0558c07: 初心而咨向往何愁不到古人田地然此者片田地
0558c08: 分付來多少時也故云我立地待汝搆去所以三世
0558c09: 諸佛歷代祖師出興於世無非發明者片田地若辦
0558c10: 肯心必不相賺只須一斷一切斷一成一切成更莫
0558c11: 思前算後譬如金翅鳥王劈海直取龍吞不向別處
0558c12: 流轉管教得大受用豈不慶快平生那時推己利人
0558c13: 而兩得又何慮檀度之不普哉書此以為異日啐地
0558c14: 一聲之助切莫到中和門下抱贓叫屈。
0558c15: 示海巒監院
0558c16: 建叢林立規矩乃古今之賢士修道德齊禮樂實住
0558c17: 持之紀綱大抵扶樹宗教須是其人今公叢林整肅
0558c18: 粥飯精潔四來禪者景仰無窮復請山僧拈提向上
0558c19: 誘掖方來多多益善但肯就裏韜光斂彩世事任緣
0558c20: 究竟箇事復何難哉奈病軀不能久留今將行矣書
0558c21: 此一段葛藤以酬令德。
0558c22: 示共如庫司
0558c23: 上人清涼作庫司職滿束裝便歸去缽盂錫杖仍舊
0558c24: 留把茅且向九峰卓恐汝未到休歇處山野重重為
0558c25: 舉說楊岐有箇金剛圈要爾努力急跳出跳得出時
0558c26: 伸腳眠也無祖兮也無佛。
0558c27: 示法空禪人
0558c28: 爾號法空只須依此體會更莫向外馳求當觀諸法
0558c29: 本來空寂不礙自性真空蓋由逐境生心種種取舍
0558c30: 種種欣厭種種憎嫉種種遮障所以光不透脫汝但
0559a01: 向舉心動念處坐臥經行時直諦審觀一朝豁開頂
0559a02: 門正眼回觀諸法本來空寂始不負汝法空之號也
0559a03: 勉之。
0559a04: 示博知禪人
0559a05: 衲子立志須要氣骨如山撼搖不動行腳參方亦當
0559a06: 具眼有可親近者久久相依時中請益必要討箇分
0559a07: 曉向上提持雖在師家本分一著貴乎自悟不見二
0559a08: 祖立雪斷臂乞達磨安心磨云將心來與汝安祖云
0559a09: 覓心了不可得磨云與汝安心竟如此看來不過以
0559a10: 心印心而已寧有他哉果能如是體會不負行腳到
0559a11: 頭終是覓山歸。
0559a12: 示印寰監寺
0559a13: 覷破塵緣事來透祖師機識得盧能老諸行悉無虧
0559a14: 一偈超諸有亙古五宗師叢林作矩則非是小根基
0559a15: 吾今勤策汝理事莫相違果能向上趣真是出家兒
0559a16: 古德云與其老死丘壑不若領眾行道於叢林者上
0559a17: 也汝其勉之。
0559a18: 示湛然明空二昆季
0559a19: 參禪學道唯要立志志若不堅久之則打退鼓矣蓋
0559a20: 謂爾等從無始來有廣大靈通底覺性寂然湛然縱
0559a21: 經塵劫無有一毫遮覆秖因漸染習氣隨時遷移不
0559a22: 覺被無明煩惱收攝去也今雖知非由然兒戲山僧
0559a23: 恐汝立志不堅信不及此故葛藤如許。
0559a24: 示達心禪人
0559a25: 明心達本衲僧行履既為生死出家故當立地堅真
0559a26: 不可逢人矜恃好處況一生所作所為所見所聞惡
0559a27: 知惡解無非習氣若習氣不除則有妨於正念也且
0559a28: 爾在法門日淺未經陶汰豈可擅自稱師云我是大
0559a29: 修行人不獨顢頇自己亦取識者之笑爾珍重珍重。
0559a30: 示玄谷禪人
0559b01: 出家兒立志須要孤硬行事故當遠大不可作庸人
0559b02: 之態顢頇過日蓋參玄之士如珠走盤此處不契則
0559b03: 彼處發明豈可甘心自畫耶若恃聰明之資不肯見
0559b04: 人只管因因循循隨逆順境轉去此乃不唧溜中之
0559b05: 不唧溜漢也公茂年出家正好向道心堅固之際拌
0559b06: 命做去有時腳跟線斷地一聲便是汝放身捨命
0559b07: 處也方了初志汝其勉旃。
0559b08: 示福之汪居士
0559b09: 居士幼時誤走歧路致令居士不甚顛倒邇來知非
0559b10: 一念猛省可謂急流勇退真丈夫也復乞法語以為
0559b11: 朝夕究竟山僧道只須向知非處絕倒把斷要津看
0559b12: 者顛倒底是箇什麼看來看去看到心空及第處不
0559b13: 見有一物出入往來依舊只是箇汪福之那時來喫
0559b14: 山僧痛棒。
0559b15: 示閏宇胡居士
0559b16: 向上一事獨選英靈若果是箇漢不問如何若何便
0559b17: 乃單刀直入蓋謂居士不曾見人雖有如是根器依
0559b18: 稀過了然此事不可自恃聰明解會亦不在語言文
0559b19: 字上搜求亦不得作道理主持亦不得作轉語印過
0559b20: 只須向言無展事語不投機處徹底掀翻始得儻若
0559b21: 半信半疑虛過一生莫言不道。
0559b22: 示占圍劉居士
0559b23: 塵中作得主世上罕有此應物須及時莫問張王李
0559b24: 女嫁並男婚不學龐老子尋常日用中行已貴有恥
0559b25: 光陰莫虛度努力超生死一朝夢眼開不孤今日矣。
0559b26: 示夏氏妙果
0559b27: 我此法門無論僧俗男女平等一如只要當人深信
0559b28: 此事生死念切不愁不到恁麼田地汝雖女流宛有
0559b29: 男子之見特持片香乞法語山僧愍其致誠命名曰
0559b30: 妙果蓋念佛修行必證妙果若依此而修有時一念
0559c01: 知歸則成佛無疑也。
0559c02: 示趙氏婆子
0559c03: 念佛無巧拙止要生死切生死心若切無有不了徹
0559c04: 生死心不切終是門外客因循復因循斷送老頭白
0559c05: 即今須了辦免教閻老責有時省得來方明真實說。
0559c06: 示明宇薛居士
0559c07: 居士在世緣中千足萬足乃能訪道於清涼惜乎山
0559c08: 僧不解方便單單止有條無情拄杖擬欲奉汝一棒
0559c09: 秖恐居士承當不下若承當去他日見道以此為證。
0559c10: 書問
0559c11: 復玄象廖居士
0559c12: 讀來翰深生慶慰知居士金湯法門為道篤切不拘
0559c13: 形跡往往書中請益開示並偈頌等語致誠致誠歷
0559c14: 觀古人挺特見於天下者未有不得於刱闢而得於
0559c15: 因循者也故惟豪傑能之耳公夙有靈根纔聞舉著
0559c16: 胸次灑然不甚欣躍只將欣躍之心一齊坐斷不起
0559c17: 解會如獅子遊行不假伴侶壯士屈臂不藉他力秖
0559c18: 貴一念猛省一切現成正如力士額珠原未他失者
0559c19: 恁麼會去多少省力捨此他求則不可也來諭所說
0559c20: 雖是不欺但恐心意識之所著述終難保任務須徹
0559c21: 底掀翻始得不見趙州八十行腳不休者只要到佛
0559c22: 之一字吾不喜聞方纔休歇所以此事只在恒一不
0559c23: 貴多聞公能如此用心一朝擊碎額珠塵勞業識盡
0559c24: 淨光輝那時也不疑佛也不疑祖三教鼻孔一串穿
0559c25: 卻始知原來不姓廖亦不喚作官人便是一箇脫灑
0559c26: 閑道人也何如。
0559c27: 又
0559c28: 大都此事須趁初心猛利討箇分曉豎起脊梁全身
0559c29: 翻轉把世出世間一切見聞覺知善惡境界一口吞
0559c30: 盡不留毫末自然蓋天蓋地赤條條去也不然日久
0560a01: 歲深心疲力倦遇境逢緣忘失初念昔襄州龐蘊居
0560a02: 士初謁石頭乃問不與萬法為侶者是甚麼人頭以
0560a03: 手掩其口豁然有省後參馬祖復躡前問祖曰待汝
0560a04: 一口吸盡西江水即向汝道士於言下頓領玄旨更
0560a05: 不回頭轉腦出言吐語越古超今蓋天蓋地者是千
0560a06: 古在家學道底樣子願居士深根固蒂他日吸盡西
0560a07: 江將此語一照莫道山僧塗污公之面門也。
0560a08: 復清涼眾護法
0560a09: 來書欲山僧再打鼓笛此意甚佳即當奉命但病軀
0560a10: 疏僻不諳世禮恐弗能應酬人事秖可於休下嚼橡
0560a11: 飲泉以終餘生惟高明諒之。
0560a12: 復總戎定宇段公諱時選
0560a13: 來論謂看本來無一事何為不得閑就中說話秖見
0560a14: 目前虛豁未到究竟田地所以光不透脫行事之際
0560a15: 未免無礙耳昔張無盡見兜率悅禪師一語契合悟
0560a16: 得自己本有不從人得遂歸家穩坐依然攝政立勳
0560a17: 此不壞世間相而求實相之大丈夫也今公之行履
0560a18: 堅真學道篤切不減無盡張公秖少此絕倒耳待過
0560a19: 普城把手一笑。
0560a20: 復陽燄智旭上座
0560a21: 適閱來翰不甚慶幸當此祖燈寥落之際真實為道
0560a22: 者萬無一二公一旦拋卻五經七史灰心泯志向者
0560a23: 冷地上作箇活計又是世間第一等討便宜底人也
0560a24: 至若究華嚴宗旨乃公用心之善當知此箇圓頓法
0560a25: 門廣大究竟只在剖一微塵而出大千經卷須當著
0560a26: 眼始得不可容易放過至於諸祖誡人迸文字而參
0560a27: 悟者總為學語之流尋行數墨障自悟門不肯體會
0560a28: 自己本命元辰為究竟事也所謂看教明心離指見
0560a29: 月若只翫其文而不究其旨猶若烝沙作飯焉能飽
0560a30: 人乎哉諭中謂彌勒樓閣人人本有非善財參之而
0560b01: 始開不參而遂闔等語是則是秖是未在切莫作道
0560b02: 理一味印過則老胡絕望之日近矣不見善財經歷
0560b03: 一百一十由旬參五十三師及見彌勒彈指方纔得
0560b04: 入入已見阿僧祗彌勒有阿僧祗諸佛現阿僧祗三
0560b05: 昧又見彌勒從初發心修行一一奇妙之境與自己
0560b06: 根本聖智悉在其中盡得圓滿也若言八窗洞達四
0560b07: 顧玲瓏如上所說其中廣大無比擴充無量又豈類
0560b08: 八窗之微不能容一探竿乎昔華嚴覺禪師初習華
0560b09: 嚴誦至現相品云佛身無有生而能示出生法性如
0560b10: 虛空諸佛於中住無住亦無去處處皆見佛遂悟華
0560b11: 嚴宗旨講詞宏放眾所歎服一日南堂靜禪師謂曰
0560b12: 觀公講說獨步西南惜乎未解離文字相耳儻問道
0560b13: 方外即今之周金剛也師即欣然罷講南依圓悟一
0560b14: 日入室悟舉羅山道有言時踞虎頭收虎尾第一句
0560b15: 下明宗旨無言時覿露機鋒如同電拂作麼生會師
0560b16: 不能對夙夜參究忽然有省作偈呈悟曰家住孤峰
0560b17: 頂常年半掩門自嗟身已老活計付兒孫悟見許可
0560b18: 次日入室悟又問昨日公案作麼生師擬對悟便喝
0560b19: 曰佛法不是者箇道理師復留五載轉更迷悶後於
0560b20: 廬山栖賢閱浮山遠禪師削執論云若悟有親疏豈
0560b21: 有栴檀林中卻生臭艸豁然契悟作偈寄悟曰出林
0560b22: 依舊入蓬蒿天網恢恢不可逃誰信業緣無避處歸
0560b23: 來不怕語聲高悟大奇持以示眾曰覺華嚴徹矣如
0560b24: 覺公之不肯便休悟祖之為人到底此意又不可不
0560b25: 使公知之山僧所以區區如此者蓋謂與公法情膠
0560b26: 固不得不爾幸勿以我為介。
0560b27: 復龍宇潘居士
0560b28: 山僧飯罷每日埽石打坐亦不知有天上人間之事
0560b29: 忽接來教方知居士鑽故紙打葛藤殊不知此事道
0560b30: 箇直指已是曲了何故平地上牽枝引蔓致令山僧
0560c01: 失足一跌試問居士喚什麼作曇華又喚什麼作菩
0560c02: 提不妨親來通箇消息去。
0560c03: 復金沙張居士
0560c04: 接來教並偈語讀之深省我杖頭耳就中謂去我咫
0560c05: 尺何不放三尺光者是何言歟據此識見寧不孤負
0560c06: 己靈也殊不知人人本有之光輝天鑑地耀古騰今
0560c07: 世出世間誰能侵占他一絲毫去如人遠涉江南海
0560c08: 北歸來舉目存心其光無處不照又何止三尺乎。
0560c09: 又
0560c10: 昨復來翰其中已曲盡大意多見居士不薦一味要
0560c11: 說道理以為會禪不見法華云盡思共度量亦復不
0560c12: 能知然此事上無攀仰下絕己躬廣大靈通古今絕
0560c13: 待靈利作家自合知歸豈容話會者哉若是中下之
0560c14: 流自有三乘十二分教接引好怪得我又疑古今問
0560c15: 道之語堆集萬卷不知此段因緣皆從南嶽青原二
0560c16: 枝派別為五方圓任器水體是同至於建叢林立規
0560c17: 矩蓋為眾廣事繁因時治宜或垂一言或出一令或
0560c18: 幽或顯或抑或揚非苟然也無非發明箇事其於德
0560c19: 山拈棒秘魔擎叉雪峰輥毬普化搖鈴其中直指者
0560c20: 不甚枚舉且山野之意凡有來者但向上提去不管
0560c21: 他信不信行不行任他顛倒居士若實為此事必須
0560c22: 將者些見解盡淨埽除徹底一翻轉來見得自己本
0560c23: 有不從人得那時開口閉口也得說悟說迷也得說
0560c24: 生說死也得說心說性也得說凡說聖也得乃至說
0560c25: 禪說教說定說慧一切語言文字資生業等無有不
0560c26: 得若只說道理一味印過從今生說至盡未來劫未
0560c27: 敢相許珍重珍重。
0560c28: 復月空禪人
0560c29: 上座來書一一皆悟後語耳若果如是則幸也山僧
0560c30: 細翫之未在假饒徹底悟去若將悟處硬作主宰猶
0561a01: 是自顢更須颺卻悟底始得相應爾果要真實參禪
0561a02: 急須放下放下勿欺自心可也。
0561a03: 又
0561a04: 來意區區所說者無他只要山野拄杖點首若果到
0561a05: 恁麼田地自合識羞又豈待人肯也殊不知欲求無
0561a06: 上妙道須是久受勤苦千磨萬鍊計窮力盡無你心
0561a07: 思言議處無你措手足處豁然啐地折嚗地斷地
0561a08: 一聲翻轉面皮始知汝不吾欺也不見南嶽讓見大
0561a09: 鑒之後猶執事十五秋馬祖見讓之時亦相從十餘
0561a10: 載方了此事豈容易而充選者哉汝雖來往幾次不
0561a11: 肯實心參究亦且書生之態罔脫未曾淘汰箇衲僧
0561a12: 氣象若肯隨中和住得十年五載習氣盡淨無有絲
0561a13: 毫礙翳蹋著本地風光那時山野拄杖子點頭猶未
0561a14: 晚也勉之。
0561a15: 雜偈
0561a16: 懷象崖老和尚
0561a17: 大酉洞天非世間高高雲路幾能攀八行欲寄何由
0561a18: 至鎮日看山不到山
0561a19: 鎮日看山不到山烽煙蔽野路途艱艸鞋無自通消
0561a20: 息猶憶風規啟後賢
0561a21: 不露鋒芒卻自閑白雲深處枕高眠幾回夢裏頻相
0561a22: 委歷歷谿山落落煙
0561a23: 寄東山止法兄
0561a24: 兄去煙墩我向秦雲山楚水幾經春五龍院裏曾分
0561a25: 座贏得先師累後人
0561a26: 示太峰上座
0561a27: 行腳多艱事未符老來方覺費躊躕豁開心眼空霄
0561a28: 漢歷盡層巒峰亦無
0561a29: 示會也上座
0561a30: 剎土微塵一句收那堪直指問根由只須坐斷今時
0561b01: 也始信橋流水不流
0561b02: 寄達遠上座
0561b03: 中和法嗣汝為先拄地撐天望爾前黃檗宗風千古
0561b04: 勝因循空過好時緣
0561b05: 寄彌光上座
0561b06: 一菴深隱樂華峰萬事無干心自通莫謂無心云是
0561b07: 道森羅萬象此光中
0561b08: 示印心監寺
0561b09: 玉冠崇福又西峰十載殷勤道行濃自是乘悲曾有
0561b10: 願精金百鍊用無窮
0561b11: 示印寰監院
0561b12: 四九知非上我門而今行履果符心危亡不顧向前
0561b13: 去始作金毛吼出林
0561b14: 示惺初副寺
0561b15: 參禪須透祖師關不透如何達本然奮力一鎚擊碎
0561b16: 也始知教外有單傳
0561b17: 贈天倪上座瀝血書經
0561b18: 大千經卷一微塵海墨難書者段真端的不妨親剖
0561b19: 出頭頭法法總相應
0561b20: 示月輝禪人
0561b21: 突出當空月一輪輝天鑒地絕埃塵禪人就裏宜參
0561b22: 取舉首明明洞本真
0561b23: 示無作老衲
0561b24: 衣裏明珠晝夜光徒勞紙上去尋行瞿曇金口親分
0561b25: 付指出明明不覆藏
0561b26: 示達心禪人
0561b27: 圓明一點露堂堂者裏如何有覆藏打瓦鑽龜徒卜
0561b28: 度那知觸處即心王
0561b29: 示夢覺禪人
0561b30: 覺得從前總是非而今動靜莫相違直須提起吹毛
0561c01: 利剖出當人第一機
0561c02: 示德坤禪人
0561c03: 頂笠腰包箇衲僧終朝抱屈上人門自家寶藏原無
0561c04: 失向外馳求喪德坤
0561c05: 示道常監院
0561c06: 心如鐵石志如山日用公私無間然不異當年盧行
0561c07: 者心空及第有衣傳
0561c08: 示豁融禪人
0561c09: 聖凡兩路俱坐斷只看趙州一箇無拶得虛空粉碎
0561c10: 也塵塵剎剎絕之乎
0561c11: 復古山張居士
0561c12: 最上關頭達者稀揚眉已巳錯目前機秖饒劍氣衝牛
0561c13: 斗到此難將正眼窺
0561c14: 贈慈化陶居士
0561c15: 昔日龐公嗣馬祖今朝慈化紹西峰道通天地無今
0561c16: 古只在當人一念中
0561c17: 贈法普陳婆子
0561c18: 佛即心兮心即佛從來凡聖共同途果能直下承當
0561c19: 去便是吾家千里駒
0561c20: 示司藥金成衣
0561c21: 汝之號也金司藥有病何曾醫得著捨短從長自剪
0561c22: 裁分明處處露頭角
0561c23: 示紹宇李居士
0561c24: 宇宙雖寬無別路腳跟下事貴相親邦畿千里惟民
0561c25: 止好去安居莫問人
0561c26: 示正宇舒居士
0561c27: 擬欲修行信不堅因循卻被葛藤纏六根結解如如
0561c28: 佛秖要當人不變遷
0561c29: 示定宇王居士
0561c30: 箇事堂堂絕正偏不須規矩定方圓湖南長老分明
0562a01: 道自古長安風月天
0562a02: 示忠宇梁居士
0562a03: 自覺紅塵苦太忙特來叩我究心王山僧指出彌陀
0562a04: 佛十二時中常放光
0562a05: 示瑞靈劉居士
0562a06: 靈符時在握隨處契本來分明舉似汝不用巧安排
0562a07: 題復生栦有序
0562a08: 西峰自劫灰之後四山皆濯濯焉獨此古栦一株
0562a09: 其圍四合而長不啻百二十尺矣予癸卯冬過此
0562a10: 蚤已巳生氣不存至明年春受請入院未幾向東一
0562a11: 枝忽榮猶絕後再甦今將四載千枝萬葉無一不
0562a12: 秀矣。
0562a13: 蒼蒼獨占一峰頭經雨經風不計秋枯卻多年今復
0562a14: 茂依然千古蔭無休
0562a15: 真讚
0562a16: 初祖
0562a17: 兩眼似漆一葦東來骨骨董董惹人疑猜咦賺得神
0562a18: 光墮一臂至今大地成禍胎
0562a19: 自讚順欽陳居士請
0562a20: 繼曹谿之宗中黃檗之毒慣使子胡一隻狗剜心剖
0562a21: 腹賣弄楊岐三腳驢神出鬼沒到處人多訕謗只為
0562a22: 直不藏曲撞著順欽陳居士圖我之醜於紙軸阿呵
0562a23: 呵會也麼大千沙界海中漚一切聖賢如電拂
0562a24: 佛事
0562a25: 清涼挂板
0562a26: 師豎椎云會麼此是佛祖弘規人天軌範縣之則中
0562a27: 外嚴肅瞻之則上下整齊擊之則乾坤震動聲之則
0562a28: 沙界咸聞正當恁麼時又且如何遂擊云一擊敲開
0562a29: 千聖眼箇中誰不證圓通。
0562a30: 為益乘婆子起龕萬緣俱放下恩愛一齊拋返向無
0562b01: 生國堂堂路不遙遂以杖擊龕云急須薦一聲佛送
0562b02: 出塵囂。
0562b03: 為鳳川賀居士火舉起炬云了卻幻軀頓空三際鳳
0562b04: 川鳳川須當如是攛下炬云大洋海底火燒天直下
0562b05: 翻身信步去。
0562b06: 雲腹智禪師語錄卷第二終
0562b07: 　門弟子益（慧　省）　益（眼　韞）　（性空　寂雲　聯旭　道常　悟明　性一）同刻　（性慧　真智）對
0562b08: 　東林了知助刻　　　秀水謝穎仙書　　嘉興倪天章刊
0562b09: 　康熙庚申年大夏月　　　吉旦禾郡楞嚴寺般若坊藏板
0562b10: 
0562b11: 
0562b12: 
0562b13: 
0562b14: 
0562b15: 
0562b16: 
0562b17: 
0562b18: 
0562b19: 
0562b20: 
0562b21: 
0562b22: 
0562b23: 
0562b24: 
0562b25: 
0562b26: 
0562b27: 
0562b28: 
0562b29: 
0562b30: 
0562c01: 雲腹智禪師塔銘
0562c02: 天童密雲悟和尚崛起東南中興濟北即今天下振
0562c03: 振皆其裔也躬承記者十有二員破山明其一也
0562c04: 破山囑累亦多人象崖珽其一也象崖之嗣有所謂
0562c05: 雲腹禪師者余不識其人但余宦楚日久師之飛譽
0562c06: 流聲震震在耳神交有日矣己未秋其法嗣我淨禪
0562c07: 師謁余武陵谿以銘塔見屬余既心存嚮慕又豈可
0562c08: 以不文自外也耶按行狀師諱道智字雲腹西蜀順
0562c09: 慶渠縣人父姓李母氏何夜夢異僧托缽於門覺而
0562c10: 有娠乃壬子五月午時誕生也總丱時深厭世相志
0562c11: 求出家父不許而母憐之遂從其志送至本里水月
0562c12: 庵禮六度公為師二十受具聽繩朴法師講法華經
0562c13: 至若坐若經行除睡常攝心以是因緣故能生諸禪
0562c14: 定恍然有入未幾參雪門舍璞和尚值上堂便問三
0562c15: 江水響即不問高境關頭事若何璞云千人萬人過
0562c16: 不得師云學人爭得到者裏璞云拿公驗上來師便
0562c17: 喝璞直打出久而辭去往黃檗山參珽和尚入門便
0562c18: 問從天放下即且置就地轉身事若何珽云腳跟下
0562c19: 好與三十棒師當下疑情頓釋炙脂帽子鶻臭汗衫
0562c20: 一時脫落自此機辯橫生莫敢攖其鋒者親承付囑
0562c21: 六載巾缾時節到來應緣出世當獻寇入川之際蜀
0562c22: 中幾無完土公數嬰其難行道一如平時無少沮焉
0562c23: 首住三聖悟燈繼住黔之雲歸安順之清涼長壽復
0562c24: 後有新城宰滄谿陶公者傾囊倒橐興復永寧之中
0562c25: 和致幣敦迎幾處住持大似艸鞋著腳一日發楚遊
0562c26: 之興士庶遮留不止有獨留明月與人看之句乘槎
0562c27: 南下止澬江之崇福寺三載將作終焉之計寺與西
0562c28: 峰接壤西峰荒廢輿議請復劫灰先是逢人不出堅
0562c29: 執再三繼則出便為人不三年頓還舊觀紺殿瓊樓
0562c30: 綠疏青瑣煥然一大寶坊也自甲辰仲春入山住持
0563a01: 十載百廢俱興群英畢集乃遷本師珽和尚塔於酉
0563a02: 陽瘞諸寺後晨昏瞻禮即此仁孝足風千古癸丑五
0563a03: 月初三日示現微疾廿七日囑後事書偈云破屋一
0563a04: 把火灰飛地絕塵露出鐵牛機應物任隨行至廿九
0563a05: 日沐浴更衣端坐而逝世壽六十一法臘四十二繼
0563a06: 席本寺嗣法門人我淨益聞禪師等建塔於寺之前
0563a07: 峰與開山傳法禪師塔相上下也其嗣法弟子如太
0563a08: 峰鑑等六人唱導一方監寺如印公輩廿載叢林多
0563a09: 方勤苦師之得人有如此語錄行世多年其正法眼
0563a10: 藏向上關鍵自有諸方法眼賞鑑余按行狀摭其大
0563a11: 略昭示來茲復陳短句用抒景仰銘曰。
0563a12: 乘悲七步天中節來論風幡揚祖烈
0563a13: 遼天鼻孔沒囊藏舌頭拖地眼睛赤
0563a14: 刀山劍樹縱橫行應緣寧拒虎狼穴
0563a15: 光風霽月即之溫冷露嚴霜人共觖
0563a16: 數嬰其難若家常七坐名坊聲赫赫
0563a17: 夷荒競戴法中王黔壤幸留教外別
0563a18: 楖栗橫肩渡汨羅千人萬人難挽轍
0563a19: 喝斷澬江水逆流倒卓浮丘山頂月
0563a20: 祥麟威鳳破山孫電捲星馳黃檗舌
0563a21: 胡然一旦哲人歸艸木叢林皆泣血
0563a22: 起家麟也徵余銘筆端難把虛空訣
0563a23: 無縫浮屠插峰西綠水青山無間歇
0563a24: 康熙己未中秋前三日三韓坦之魏峻槃談撰
0563a25: 
0563a26: 
0563a27: 
0563a28: 
0563a29: 
0563a30: 
0563b01: 澬陽鳳山西峰禪寺中興碑記
0563b02: 真丹名山多為吾人袈裟覆卻以是奇峰曲水紆谷
0563b03: 崇嵒絢爛乎梵宇琳宮世俗人不可得而問矣古云
0563b04: 曠野深山聖道場地皆阿羅漢所住持世間麤人所
0563b05: 不能見旨哉其言乎如楚之長沙上倚衡嶽下瞰洞
0563b06: 庭水闊山高長沙稱勝西去有江則為澬水峭石虯
0563b07: 松鬱乎兩岸山之明水之秀又甲長沙廣輿記云益
0563b08: 陽浮丘山峰巒倚伏亞於南嶽觀此而峻拔可知已巳
0563b09: 旋轉而東複嶺如飛重岡若舞左翔右顧百折千迴
0563b10: 廿里許突然一峰大似衝霄之翥故名鳳山有寺宅
0563b11: 其下則曰西峰所謂聖道場地也山頂有古樹大數
0563b12: 人圍其榮枯占寺隆替明季枯矣自甲辰仲春雲腹
0563b13: 和尚入山枝葉復蘇至今蕃茂與大溈寄檀靈樹同
0563b14: 一奇異噫人傑則地靈歟此寺歷唐宋元明盛衰不
0563b15: 一然千有餘年鼓鐘弗歇其地抑足重也崇禎後烽
0563b16: 煙四起艸漫法堂雲和尚靈符在掌竿木隨身一入
0563b17: 其中山川增氣峻閣崇樓如從地涌瓊旛寶幢恍似
0563b18: 天垂想古盛時不過是也謂之中興也固宜修古塔
0563b19: 建普同遷本師珽和尚塔於酉陽瘞諸寺後慈與孝
0563b20: 並著也癸丑趨寂十載住持繼席者為我淨禪師諱
0563b21: 益聞尤能繼其志述其事廊廡日增參徒日眾食堂
0563b22: 菩薩子指常數千大藏五千軸有僧四人往黔地募
0563b23: 資久不就一僧遂斷一手而歿士庶感發歙然而成
0563b24: 乃過浙西請方冊藏而歸焉厥功懋哉克家之子能
0563b25: 荷父薪是子是父山賴以興故諸門弟子念父子功
0563b26: 勳欲記碑垂昭後學乃謀記於余余曰夫所謂記者
0563b27: 不過表其往著其今垂其後已巳耳以往論之此寺刱
0563b28: 於唐開山之祖為傳法禪師中興於宋為性空禪師
0563b29: 歷代住持皆宗匠散載燈錄炳如也余何必記以今
0563b30: 日論之雲和尚諱道智西蜀渠縣人象崖珽和尚之
0563c01: 子破山明和尚之孫天童密雲悟和尚其曾祖也視
0563c02: 洌則猶子輩也開法蜀之三聖悟燈黔之雲歸安順
0563c03: 之清涼長壽永寧之中和及茲潭州之西峰也七剎
0563c04: 住持法嗣淨禪師丕承先緒光大前徽父子令聞口
0563c05: 碑載道矣余記奚為至於顯大機發大用喚南作北
0563c06: 點鐵成金驅耕夫牛奪饑人食敲骨打髓罵雨呵風
0563c07: 如此機關如此作略而流布語錄盛行於世言滿天
0563c08: 下矣余即記之又能窺其涯涘於萬一者哉余記奚
0563c09: 為再若殿堂壯麗萬礎千楹地土界址橫阡直陌將
0563c10: 詳寺誌已巳何必記以垂後論之上之所謂載燈錄者
0563c11: 足以垂後父子語錄足以垂後寺誌足以垂後今日
0563c12: 何必記語云仁言之不如仁聲之入人深也歡喜讚
0563c13: 歎遞代相傳焉知不千秋焉知不百世口碑豈不足
0563c14: 以垂遠豈不足以當記哉何必以文字始為記以是
0563c15: 辭之堅而請記者益篤余至此則無言以對高明者
0563c16: 另為下語。
0563c17: 康熙己已未佛成道日前住大溈密印寺退居芙蓉古
0563c18: 梅法弟定洌拜撰
