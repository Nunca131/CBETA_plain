0516c01: 黃蘗無念禪師醒昏錄卷之四
0516c02: 語溪參學比丘明聞刪訂
0516c03: 法語
0516c04: 師謂眾曰汝等既此一會更無別念當體全空有何
0516c05: 疑滯叫著便應撥著便轉更少何物不肯自信你二
0516c06: 六時中無處不是觀音手眼無處不是普賢妙行頭
0516c07: 頭物物總是佛事人人各自赤洒洒底若不自信由
0516c08: 你求得飛身放光千般變化與生死不相干縱求得
0516c09: 有個悟入猶如石火電光如清水中添一杓灰塵自
0516c10: 是非他不知是飲喪命之毒藥汝今更不可外覓但
0516c11: 向無趣向無巴鼻無用力處拼命捨死實無別法可
0516c12: 得只看日用動作處是誰主張汝若會得自然解脫。
0516c13: 師云世間無法世出世間透得這個無法便知起處
0516c14: 落處這裏若不知定也不是慧也不是宗也不是教
0516c15: 也不是蓋為不識本心所以名為狂妄故經云虛妄
0516c16: 浮心多諸巧見不能成就從上佛祖不傳別法直指
0516c17: 人心若不識本心便向外求于妄心中復生妄境如
0516c18: 邀空花復結空果縱經塵劫不能成就只為汝等根
0516c19: 性遲鈍不能頓入老僧今日不免向人假設方便教
0516c20: 你諸人當發信心莫生疑障二六時中回光返照遇
0516c21: 境便看語默動靜周旋往返身心莫放以悟為則若
0516c22: 到這步更加精進討個下落如是用心如是返看看
0516c23: 來看去頭頭獨露物物全彰萬境不能侵千魔不能
0516c24: 入悉無縫罅明暗色空了無彼此大地山河日月星
0516c25: 辰三際因緣十方造化不滯纖毫一個疑情更無別
0516c26: 念若到這裏正是參情結秀雖然如是更與一拶復
0516c27: 看個拶的是誰使他進退無門上下無路直教水窮
0516c28: 山盡情忘見絕豁然嚗地一聲識破娘生面目大千
0516c29: 沙界頓入圓明事理佛法朗如杲日劫外今時應用
0516c30: 無方始信得不是一番寒徹骨爭得梅花噴鼻香。
0517a01: 師曰生不知來處謂之生大死不知去處謂之死大
0517a02: 此個事最為要緊所以古人如救頭然你等未出家
0517a03: 時乃知生死要緊既得出家了圓頂方袍卻去觀山
0517a04: 翫水把生死全然不顧若是眼裏有筋皮下有血的
0517a05: 漢子怎肯這般見解去諸方參禮知識請個無意味
0517a06: 話納在胸中三年五載孤迥迥的深究己巳躬更不回
0517a07: 頭顧腦一等中下之流一無所得禪又不參教又不
0517a08: 看晝夜打眠放心自如卻言我是大了當的人若恁
0517a09: 麼見解千佛出世也救你不得苦哉苦哉汝等若要
0517a10: 究明生死須是發大丈夫之志先要斷絕攀緣妄想
0517a11: 無明人我貢高我慢諂曲嫉妒佛法雜論眼見耳聞
0517a12: 盡情拋在東洋大海不留絲毫打掃胸襟萬緣放下
0517a13: 纖塵不立只看個萬法歸一一歸何處畢竟一歸何
0517a14: 處此一則公案汝等切莫造次從上古今賢哲皆從
0517a15: 此發明須是把做一件事始得卻要如冰凌上走劍
0517a16: 刃中行如萬軍隊裏揮刀上陣莫問輸贏猛敵一場
0517a17: 這般用工方有少分相應若是佯佯詳詳待信不信
0517a18: 待疑不疑恁麼用工做到彌勒出世依然一場羅
0517a19: 汝等若信得及日用動靜打成一片若到這般田地
0517a20: 或有善惡境相現前皆是你五陰魔障曩劫習氣切
0517a21: 莫認他惟有疑情昭昭靈靈推之不去蕩之不散猶
0517a22: 如寒潭秋月無有纖毫趣向忽然一聲疑團粉碎大
0517a23: 地平沉露出本地風光纔好諸方懇求印正然後山
0517a24: 間林下柴乾水便盤結草菴待時而至接物利生今
0517a25: 日與你諸人盡情吐露你自徹去但辦肯心必不相
0517a26: 賺珍重。
0517a27: 師曰汝等不可留心待悟求神妙處縱有神妙亦是
0517a28: 妄想所以學者盡在外覓只求知見玄妙不知正是
0517a29: 障汝蠱毒但莫向熱鬧處求只那無搭撒無倚靠無
0517a30: 聲臭處正是汝超出生死路頭汝等病在要明白聞
0517b01: 人奇言妙語便道渠信得及吾不知汝信的是個甚
0517b02: 麼且道信得的在甚麼處當知信之一字猶是假說
0517b03: 但向無巴鼻處參取又云既無巴鼻向何處參取。
0517b04: 師曰汝等腳跟未得立地都在靠人言語行持埋沒
0517b05: 自己柱杖不得自由。
0517b06: 師曰佛性個個圓滿無斷無常譬如日月東起西沒
0517b07: 西沒東涌有何斷滅雖然乾坤皆有壞時日月光有
0517b08: 盡時惟佛性無盡故名無盡燈此無盡燈一盞亦可
0517b09: 百千盞亦可如室燃燈縱分千盞未有一毫加減增
0517b10: 奪佛性亦爾故曰三世諸佛一眼放光佛佛相續祖
0517b11: 祖聯芳。
0517b12: 師曰或有得了一知半見便以為足以牛跡當大海
0517b13: 只管放逸皆是自飲毒藥以為甘露不知有喪命之
0517b14: 患所以楞嚴經中五十種陰魔皆是中途成狂不信
0517b15: 有後步工夫不知有聲聞緣覺大小果位不同所以
0517b16: 小果欲至佛地最難何以故自生滿足想故。
0517b17: 師曰今人出家住在叢林一生未夢見在千百人中
0517b18: 只求一個半個識心達本自行自立古來罕有若非
0517b19: 生鐵鑄成渾鋼打就的漢子誰敢承當此事求知求
0517b20: 解者多自信自肯者少故曰學道似牛毛了道如麟
0517b21: 角。
0517b22: 師曰一切古人所說皆是真心剖判無有深妙學人
0517b23: 錯會別生知解我與麼說他又言聖人畢竟有妙處
0517b24: 不知平常是所以不達自心若達自心一切聖人同
0517b25: 此一宗若有一毫不同便是異端。
0517b26: 師曰諸方參禮知識將意識中百般能所盡情吐出
0517b27: 方得自在佛只為眾生種種勞擾不停便說種種妙
0517b28: 法汝若諸念不生自然逍遙眾生若安佛亦安矣。
0517b29: 師曰阿彌陀佛發四十八願若一草一木不成佛者
0517b30: 不取正覺且道如何得成若見有天堂地獄有凡有
0517c01: 聖不可不疑除是從自己腳跟下踢破玄關虛空粉
0517c02: 碎遍法界純是一個極樂亦無如是見解始可參學。
0517c03: 師謂居士曰公在方外許久訪遇高人亦多請示一
0517c04: 言士曰雖在方外未有一毫進入堪得個調身之術
0517c05: 四方求覓可知出世者少師曰公見得天下無人則
0517c06: 是我相則與眾生多了一層又曰但有所學得的總
0517c07: 是虛緣幻相當從自腳跟下猛然覷破一切意思見
0517c08: 解不出造化之手縱做得千年不死猶是守屍精靈
0517c09: 若肯信不涉一足穩坐長安但一切放下無聖可求
0517c10: 無凡可厭人是人物是物那有許多分別。
0517c11: 師曰古人常將獅子為喻何故不言別類蓋以獅子
0517c12: 遊行不求伴侶行動一步群獸皆絕野干膽裂脩行
0517c13: 之人亦復如是獨行獨步輪刀上陣不顧後群殺得
0517c14: 人方救得人是名獅子兒哮吼一聲群獸奔走誰敢
0517c15: 當敵。
0517c16: 師曰太聰明者終難說話百般書籍一目領過不得
0517c17: 一毫疑生其實也不明白只是意想卜度如此見解
0517c18: 也是不聰明的人。
0517c19: 師曰自不識心便向形跡中窺人毀謗聖賢則是招
0517c20: 殃見我朝朝出來上下提掇聲如雷震口業不淨一
0517c21: 般穿衣喫飯何名善知識汝等又作是念善知識慈
0517c22: 悲柔和如何口業不淨豈不聞善財童子參無厭足
0517c23: 王將一切作惡眾生或刳其肉或剝其皮或剖其肝
0517c24: 或截其舌或斷其足令其痛聲遠徹此是先聖化人
0517c25: 境界愛惜眾生如護眼目所以大慈難行反退人心
0517c26: 問如何是大慈師曰手持刀杖守護正法。
0517c27: 師曰汝等若言本性不是空的是何形相若言是空
0517c28: 的此時對面言語者是甚麼汝等若欲出生死此處
0517c29: 當細觀察。
0517c30: 師曰不肯自信便是魔說不與世同故曰外道我今
0518a01: 立地看你縱修行百千年木食草衣只與吾一般又
0518a02: 曰八地菩薩佛之一字尚不喜聞何況世間財帛境
0518a03: 界而動憂苦你等實無妙道可學只這難信二字是
0518a04: 實難信。
0518a05: 師曰修行人自謂見性成佛且道見得的在那裏將
0518a06: 呈吾看既呈不出又言見性專向無智人前胡猜亂
0518a07: 道惑亂諸人墮地獄有日在自不明白不可教壞人
0518a08: 家男女有等守空寂的外道而今不覺受殃在末後
0518a09: 只向明白坑裏自是與人言一切皆空妄言無道可
0518a10: 修無凡無聖只個穿衣喫飯是更無生死可怖反謗
0518a11: 持戒念佛是小乘見人則誇快樂無窮到正人面前
0518a12: 一毫不敢開口直待臨終之日忽然忙亂世情難斷
0518a13: 意識不忘一生善惡境界隨心發現悔是遲也。
0518a14: 師曰一生幹盡千古事業不是尋常口說問如何幹
0518a15: 得千古事業師曰爾只今有甚麼事不盡。
0518a16: 師曰善知識問你正是點穴下針汝若無事自然不
0518a17: 妨纔問著便要尋句佛法抵對被須彌山塞卻口。
0518a18: 師曰參學須要知己巳莫在公案言句上求明白我前
0518a19: 數十年只在黃瓜茄子公案上求明白便是向外覓
0518a20: 後來聽說拿物非手喫飯非口回頭返已方知公案
0518a21: 黃瓜茄子不是外頭的又曰只教汝別求易若教汝
0518a22: 休歇最難。
0518a23: 一日龍湖夜坐有宗師舉本來具足本來無一物兩
0518a24: 則因緣示眾有僧對原來具足又有對原來無一物。
0518a25: 師曰既是無一物問著便眼睜睜的心怯怯的卻似
0518a26: 有個說不得的物事一般既是具足如何開口成滯
0518a27: 恐怕說得不是隨語生解到他人言下討分曉若是
0518a28: 真到家的人如月印千江似空谷應聲使大眾耳目
0518a29: 一齊俱見且問大眾聽見麼若聽見又坐在是非籮
0518a30: 裏若不聽見又當面錯過且問大眾如何參究。
0518b01: 師曰我終日與你說的是西影中現出來的一個影
0518b02: 相盡大地眾生十方諸佛歷代祖師蠢動含靈都共
0518b03: 這一個西影大無邊際那裏有蹤跡等你看得他見
0518b04: 又曰須知一切作務應酬盡是游戲三昧纔得無事
0518b05: 此時清淨千萬劫清淨。
0518b06: 師曰汝等若自不信佛也無柰你何所以佛有三不
0518b07: 能不能度無緣不能免定業不能盡眾生問如何又
0518b08: 說大地眾生同成佛師曰他見得眾生是佛你若不
0518b09: 信還是眾生。
0518b10: 師曰老實的便執著老實的能巧的便執著能巧的
0518b11: 父母未生前不曾帶得有老實巧拙的都是習成非
0518b12: 是本元若是天機豈用思量變化無窮誰能測之今
0518b13: 日若辦明日事便被鬼神覷破。
0518b14: 師曰問無有問答無有答世人不知只在問答上作
0518b15: 活計如此行持情識何年而得休歇且道盡世間問
0518b16: 問個甚麼盡世間答答個甚麼若然會得一切佛法
0518b17: 世法自然明白一切知見自然泯息又曰學道人如
0518b18: 鐵壁石山相似霹靂無情方能斷物汝等若信得及
0518b19: 實無深妙處我也只是個尋常無事的俗人。
0518b20: 師曰工夫不可疏懶若疏懶便隨世情流轉若謹慎
0518b21: 又是障礙有疑未盡切莫自昧古云不怕劍戟如星
0518b22: 下只怕藕絲絆殺人。
0518b23: 酬問
0518b24: 問性是自有的為甚麼不見要仗師友提醒纔見師
0518b25: 曰性雖是有的不遇師友說破決不肯自信譬如栗
0518b26: 穀種子若遇水火損壞要逢水土發生一粒歸上發
0518b27: 生無盡人之本性亦復如是遇情慾而損壞遇師友
0518b28: 指出自信真常世人愚迷被情識恩愛管束不得出
0518b29: 頭豈不聞古人捨金輪王位乞化他方也只是求師
0518b30: 友仲尼鯉死不妻周流四方也只求師友如今學者
0518c01: 多只在求名不肯求人縱求得功名蓋世無非大夢
0518c02: 一場先聖求得一人如獲珍寶方有付托譬如傳燈
0518c03: 燈燈相傳命命相續而今學者東竊西記以聰明見
0518c04: 解認為得道醒眼人看來豈不慚愧大丈夫出頭一
0518c05: 番性命為重不可泛泛而已豈不聞船子和尚云三
0518c06: 十餘年海上游水清魚晏不吞鉤釣竿斫盡重栽竹
0518c07: 不計功程得便休。
0518c08: 僧問常人日用樂得來我日用臨事之時許多不樂
0518c09: 師云求得的樂非真樂也不知千古聖人盡是為己巳
0518c10: 若不真為己巳終難出頭或遇善知識將一則公案或
0518c11: 一奇語問你只拔你知見病根若是個真無事的人
0518c12: 隨機應答無有思量若是佛法知見不忘雖口不言
0518c13: 面上帶色卻有一物妨礙此個病根最難消釋。
0518c14: 問用何工夫師云莫生妄想曰如何是妄想師曰求
0518c15: 覓工夫曰如何得無事去師曰莫生厭心日應萬端
0518c16: 未見疲勞便是真無事的人。
0518c17: 師弟問如何是善知識師曰善者善達無為所說法
0518c18: 語不從文字中來通達無量妙義不用思議知者混
0518c19: 古今事天地未剖日月未光威音那畔境界無不知
0518c20: 之識者能辨邪正不被境惑頂天立地達佛心宗廣
0518c21: 演無上大法普利群生大開不二法門天下獨尊是
0518c22: 名善知識如何是法師師曰法師者證九地果位八
0518c23: 風不能動說法不屬有無不落文字汝今錯會以講
0518c24: 文字者便謂是法師不知正是謗法何以故一切學
0518c25: 人只在文字上註解背自心宗喪佛命脈問弟一生
0518c26: 立志不起望兄提攜或抱公案或持經咒師云抱公
0518c27: 案持經咒要識得那個是我汝今我尚不知是誰做
0518c28: 人且看父母未生前一著子是何相貌忽然覷破方
0518c29: 知天上天下古往今來恒沙劫事無不明了纔不被
0518c30: 天下人瞞方是出世丈夫。
0519a01: 問今人不得圓通未審病在甚麼處師曰或病在窮
0519a02: 今博古歌賦詩詞事事要通言言要妙不知蔽真智
0519a03: 而求外慧被知解遮障或病在取捨二邊憂厭生死
0519a04: 貪樂涅槃知教是塵執吝不捨不知愛一文不值一
0519a05: 文或病在斷惡修善不知背真宗而向知覺認識神
0519a06: 而作元明古云金屑雖貴落眼成翳。
0519a07: 庫頭問如何是日用神通變化師曰你二六時中治
0519a08: 事待客上下酬應何處不是神通變化。
0519a09: 僧問我日用處處搬營無處不是覺性靈通忽然氣
0519a10: 絕未審靈靈寂寂的東西歸于何所師曰你即今靈
0519a11: 靈寂寂的東西在甚麼處僧無語師曰學道人惟有
0519a12: 此關難破此處若不分明則屬精靈。
0519a13: 僧病中問弟子尋常形體堅固自謂快活能做得主
0519a14: 無生死可怖今日忙亂卻死得來則與常人無異師
0519a15: 曰但看忙亂的是誰如此省得即無生死恐怖何來。
0519a16: 問道可思議否師曰道是何物容汝思議又曰雖不
0519a17: 可思議靈變滔滔千問千酬都從不思議中來但落
0519a18: 言語意解便屬鬼家活計。
0519a19: 問或有身住佛地朝聞正法不肯信受不能了悟來
0519a20: 生還得聞否師曰要了此時即了有何欠缺更待來
0519a21: 生。
0519a22: 問如何是透脫師曰用透作麼又曰透脫者或因教
0519a23: 典或因觸事或因言句得個悟入見大地眾生無不
0519a24: 平等又要出此窠臼纔得自由。
0519a25: 問如何忘得情境師曰且道情境又是何物只這個
0519a26: 忘字就是病根此時你問我答有甚忘得。
0519a27: 客曰此時說話是一大夢睡著做夢是一小夢師正
0519a28: 色曰此時說話既是大夢如何是醒時客無語師曰
0519a29: 若要求醒直待驢年。
0519a30: 僧問你這龍湖僧眾個個皆出火宅否師曰你將甚
0519b01: 麼作火宅誰在火宅內僧無對師曰你正言語時在
0519b02: 已分上作麼生出僧曰且請和尚作麼出師一喝僧
0519b03: 擬議師曰火宅出不得也問如何照見五蘊皆空師
0519b04: 曰將何作五蘊照個甚麼你說看。
0519b05: 居士問某甲向學之心久矣而不知何門悟入師曰
0519b06: 公今二六時中上下酬應無非悟門不必更求悟門
0519b07: 既欲向學學到無可學處便是真學問頭腦今時學
0519b08: 者把古人看得太高了重彼輕己巳是為小人只要信
0519b09: 得自己是人方知聖人亦只如此纔不被聖凡所礙
0519b10: 曰某在家行忠孝而恐上下不到常有一愧在心師
0519b11: 曰古之行孝者多不自知若自知我能行孝恐上下
0519b12: 不到是為造作非真行孝也若真行孝無心可愧無
0519b13: 爾我分不用做作上下自然一團純和若要做個名
0519b14: 色出來令人知我行孝正是忘恩背義不孝之子。
0519b15: 客曰過去許多古人畢竟也有個不了事師曰莫替
0519b16: 古人擔憂只要自家果然了得乾淨命根斷絕自然
0519b17: 與一切古人相見莫要管他了不了又曰你開言吐
0519b18: 語時古人在那裏曰不曉得師曰不曉得最親切曰
0519b19: 我還不親切師曰你不親切處問來客無語師嘆曰
0519b20: 有話須向知音說不是知音莫亂言又問一切人如
0519b21: 何得自在去師曰我今一目所視個個停停當當貴
0519b22: 者自貴賤者自賤寒則穿衣熱則取涼何處不自在。
0519b23: 問初入信位菩薩云何能說種種法師曰到是不參
0519b24: 學的人無有一毫知覺打攪赤地無有參雜能
0519b25: 說種種法故曰一超直入如來地。
0519b26: 問設有人把世間文字都背得麼師曰歷代祖師誰
0519b27: 不背過六祖不識一字三藏十二部無不貫通只為
0519b28: 學者逐文解義若有一則公案一卷經不看得粉碎
0519b29: 不名參學事畢。
0519b30: 問華嚴十回向云菩薩布施頂髻肝膽手足更不言
0519c01: 易處云何只要捨痛處難處師曰過去恒沙諸佛歷
0519c02: 代祖師誰不捨了痛處若不捨此痛處不名布施生
0519c03: 死牢關終不斷根須要拼命捨死一番方得解脫但
0519c04: 自思惟我意中何事最痛唯有學道求明白是你心
0519c05: 中最痛的恐怕捨了便落生死皆是自生恐怖世人
0519c06: 貪愛情境便是苦海你今貪戀佛法知見亦名苦海
0519c07: 問既不見不聞如何進功師曰此一關絕要出生死
0519c08: 問不得別人一切人到此都不知趣向此處若不覷
0519c09: 破難得了脫。
0519c10: 居士曰此道除是不聞便罷若一下看破了神妙不
0519c11: 可測師曰也沒有你妙處且將甚麼作妙你說看士
0519c12: 佯笑師曰病根難得盡何怕你如何有個意思在打
0519c13: 攪不得平淡又曰我也曉得道是講不得的人人是
0519c14: 有的只到臨事時分疏不下師曰你曉得個甚麼只
0519c15: 這個曉得的就是你病根又曰我求此道受了許多
0519c16: 辛苦而今纔得誰敢說我的不是師曰你既有個是
0519c17: 的莫說許多辛苦便受百千年辛苦何曾夢見在此
0519c18: 事也不是你苦中求得的觀你所說世人都沒有道
0519c19: 只你得了道此是越外生出的知見極利害便是這
0519c20: 個埋沒你一生又曰或有一人不信當下是佛只要
0519c21: 念佛苦修善果圓滿方纔得成此人如何師曰此便
0519c22: 是成佛的種子萬無一失曰或有一人立地就是一
0519c23: 了一切了更無纖毫疑滯此人如何師曰正在疑居
0519c24: 士忙然曰如何是疑師曰好個問頭只你不懂。
0519c25: 居士曰當下須識本體照察靈明便得自在師曰若
0519c26: 當下有個照察更不自在雖然照察得明白也是相
0519c27: 外光影若是自己如何用得照察。
0519c28: 學人曰孔聖人纔是真不容己巳師曰一切人皆不容
0519c29: 己巳何況孔聖人曰此是無根之談百姓爭田爭地相
0519c30: 打作鬧一憂一喜且不得他也是不容己巳師曰此正
0520a01: 是他真不容己巳處。
0520a02: 問你和李卓老這一起人又無傳授糊來糊塗的是
0520a03: 那一宗下的人師曰若有傳授便是邪法我也不是
0520a04: 五宗門下人三世諸佛歷代祖師皆從這一宗而出。
0520a05: 友人問如何是機鋒師曰機鋒是甚麼速道速道友
0520a06: 人無語師曰你當面錯過。
0520a07: 問道果有耶果無耶師曰說有說無二俱成謗曰如
0520a08: 何即得師曰無求即得曰如何是道之體師曰滿口
0520a09: 道不著問四大離散時如何師豎起拳曰這個不屬
0520a10: 四大。
0520a11: 問古人除卻咽喉唇吻道一句來這一句如何道師
0520a12: 曰我不除卻咽喉唇吻你且道一句看學人無對師
0520a13: 曰你被語音塞卻口。
0520a14: 問如何是自性師曰不說不說曰如何不說師曰恐
0520a15: 你不信曰和尚真實語誰敢不信師曰你若肯信不
0520a16: 覓真實。
0520a17: 問如何是下學而上達師曰即今要達個甚麼速達
0520a18: 我看學人無對師曰即今達不出如何上達。
0520a19: 問見性成佛是否師曰是曰性是無形的如何得見
0520a20: 師曰性是有形的只你不見曰請和尚指出我看師
0520a21: 口我說你不見。
0520a22: 問陽明先生說無善無惡是性之體是否師曰是曰
0520a23: 我也曉得性體是無善無惡的可是否師曰不是曰
0520a24: 如何他的是我的不是師曰他分明對汝道性是無
0520a25: 善無惡的你走在善惡上去了。
0520a26: 問堯舜幹的事業今人如何幹不來師曰堯舜當初
0520a27: 恁麼做何嘗要是與不是今人且不去幹事只在那
0520a28: 分別處想是與不是若是丈夫氣概出頭一番撩起
0520a29: 便行管甚好歹恁麼信得及便與前聖無差別也。
0520a30: 問狗子有佛性也無師曰有曰趙州因甚道無師曰
0520b01: 既無誰傳持到今日曰不曉得師曰用曉得作麼。
0520b02: 問聖人道無聲無臭是性否師曰是曰視聽言動是
0520b03: 性否師曰是曰這兩段是同是別師曰你且將一段
0520b04: 呈出我看曰對和尚的是視聽言動師曰這是視聽
0520b05: 言動你喚甚麼作性學人擬議師厲聲曰那裏有聲
0520b06: 臭來問草木有性否師曰有曰性在何處師曰性在
0520b07: 說話曰他何曾會說話師曰又在說只你不信曰如
0520b08: 何他不知痛癢師曰痛癢雖有但無分別。
0520b09: 問如何是巳發師曰古人傳得的今人參究到得的
0520b10: 意識知解明白得的都是巳發曰如何是未發師曰
0520b11: 未發是聖人的本命元辰不覺晚年精神疲倦收拾
0520b12: 不住走透一點消息被曾子眼明口快道個唯至今
0520b13: 相傳都用意識擬議將作道傳不知正是夫子敗露
0520b14: 不甘心處若是顏子簞瓢陋巷灑灑樂樂無一點氣
0520b15: 息你到何處傳說他今人只管尋覓他樂處豈不誣
0520b16: 謗先聖縱有一點消息等你領會得也是從門入者
0520b17: 不是家珍。
0520b18: 問手不攀枝足不踏枝口啣一枝忽有人問西來意
0520b19: 如何答得師曰汝即今未啣枝時人問你答個甚麼
0520b20: 且速道一句看。
0520b21: 問讀誦四句偈等功德無量無邊是那四句師曰親
0520b22: 見親聞親知親覺復曰你省得麼曰省得師曰叫你
0520b23: 持經為甚麼又被聲塵汙染。
0520b24: 問如何不得自由師曰不自由者病在貪求貪名高
0520b25: 尊顯被顧惜魔管束不得自由貪人恭敬被恐怖魔
0520b26: 管束不得自由貪聰明智慧被名言教典管束不得
0520b27: 自由汝貪天福又被十善魔管束不得自由汝貪極
0520b28: 樂又被想魔管束不得自由汝貪真如又被真如魔
0520b29: 攝不得自由汝貪涅槃又被涅槃魔攝不得自由世
0520b30: 人愚迷不知佛是無求人汝若無求處處自由世間
0520c01: 有求最苦不知現前受用賢妻孝子富貴尊顯是汝
0520c02: 累劫之因曾供養過他今生出來遇緣則受緣盡則
0520c03: 散這是汝合受用的事古云隨緣消舊業更莫造新
0520c04: 殃只好隨時度日遇饑喫飯遇寒穿衣只待緣盡脫
0520c05: 了這領臭布衫天堂收不住地獄亦無名這個大受
0520c06: 用誰人肯自信。
0520c07: 僧問如何是智人無夢師曰我這裏莫說夢話僧再
0520c08: 問師大聲曰莫作夢會好曰不省師曰你若不省日
0520c09: 用千狀萬態功業超群總是一夢耳又問初學從何
0520c10: 門入師曰你從南來北來曰南來師曰好個入路又
0520c11: 問如何出離生死師速叫一聲僧應諾師曰從這裏
0520c12: 出曰和尚說的話我不曉得師曰等你曉得堪作甚
0520c13: 麼曰何故瞞人師曰你夢不醒反怪別人。
0520c14: 居士問日用何為師以偈答曰。
0520c15: 終日閑閑無所為記得曾參一字機無限精神空費
0520c16: 了依然還是舊行持
0520c17: 終日閑閑無所為鳥啼花笑互酬機客來問我為何
0520c18: 事飯罷菴前走一時
0520c19: 終日閑閑無所為蒲團竹椅盡生埃祖師公案忘來
0520c20: 久禪客來參懶接陪
0520c21: 三十年前學坐禪猶如求鏡去磨磚于今忘卻途中
0520c22: 事語默依稀記不全
0520c23: 饑即餐兮倦即眠有時微笑水雲邊赤心片片無人
0520c24: 會下是黃泉上是天
0520c25: 饑即餐兮倦即眠閑忙動靜只隨緣人間甲子無心
0520c26: 記開到梅花又一年
0520c27: 牧牛圖頌十首
0520c28: 尋牛
0520c29: 入山撥草急追尋峻嶺荒郊竹徑深尋到水窮山盡
0520c30: 處回頭忽聽野猿吟
0521a01: 見跡
0521a02: 溪邊嶺畔足跡多不是牛兮是甚麼緊密行纏牢著
0521a03: 腳好攜繩索急追他
0521a04: 捉獲
0521a05: 狹路崖前覺一聲全身獨露在荒青悠悠喚轉靈苗
0521a06: 引貫鼻穿繩孔現成
0521a07: 調治
0521a08: 牢把繩頭痛策渠曠陳劣性漸憑除二時水草勤調
0521a09: 治體伏純然樂宅居
0521a10: 純和
0521a11: 散放無拘養幻身縱橫無處絕埃塵這回不觸凡情
0521a12: 境左右周旋逐故人
0521a13: 歸家
0521a14: 宛轉回頭歸故家囉囉哩哩出煙霞鞭繩簑笠俱拋
0521a15: 卻鐵笛橫吹不犯牙
0521a16: 存人
0521a17: 得意忘緣迥出山堂堂無束任清閑眠雲枕石深鼾
0521a18: 睡那肯容身落世間
0521a19: 俱忘
0521a20: 人亦空兮牛亦空寒光寂照盡融通大千沙界無名
0521a21: 相依舊扶桑在海東
0521a22: 還源
0521a23: 識破從前不假功古今凝潔一非聾欲知端的還源
0521a24: 處山自青兮花自紅
0521a25: 入廛
0521a26: 赤腳髼頭出世來春風滿面展唇腮玄關金鎖皆方
0521a27: 便只要當人薦得開
0521a28: 助刻姓氏　王大穀一兩　唐守靜一兩二錢
0521a29: 鈕天璧　顧淨光　卜應麟各三錢　共刻此
0521a30: 無念和尚醒昏錄一卷　九章朱袞對稿
0521a31: 天啟乙丑　僧自恣日姑蘇兜率園　識
0521a32: 黃蘗無念禪師醒昏錄卷之四終
