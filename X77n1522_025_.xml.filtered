0290c07: 
0290c08: 
0290c09: 新脩科分六學僧傳卷第二十五
0290c10: 
0290c11: 淛東沙門　曇噩　述
0290c12: 精進學
0290c13: 感通科
0290c14: 唐道宗萊州即墨之孫氏子。少從青州道藏寺道奘
0290c15: 法師。受智度十地地持成實毗曇等論。晚住遊德寺。
0290c16: 寺宗所自造也。講大論。而天華旋遶堂戶。久而飛
0290c17: 去。曾不委地。眾歎希有。而宗未以為異。徙住慧日
0290c18: 寺。英彥同聚。常闡成實。入關住勝光寺。復延於弘義
0290c19: 宮法集。群后百辟。咸從聽列。自爾周輪無替。武德六
0290c20: 年卒于所住。春秋六十一。太宗在秦邸。下教賻物二
0290c21: 百段。葬終南山至相之南巖。
0290c22: 唐道林生因州邰陽之李氏。年三十五出家。入太白
0290c23: 山僻絕之地。木食飲。繕治性元。隋開皇初。詔選材
0290c24: 德者七人。牒給公貫薙染。以表更化崇敬之意。有司
0291a01: 承詔以林應旨。祖皇躬加勉喻。林固辭不可。乃逃歸
0291a02: 所居。理前業。事聞。詔逮致。仍辨對。無所辱。於是上尤
0291a03: 重之。賜香鑪等物。邀住馮翊大興國寺。俄又逃諸梁
0291a04: 山之陽。鑿窟而燕坐其中。久之微覺有疾。弟子檀越
0291a05: 日圍繞候起居。忽聞空響茄吹。且雨異香。大如桃棗。
0291a06: 拾而焚之。氣極芬烈。眾以為瑞。如是三日。神慮明爽。
0291a07: 趺坐而逝。武德七年七月也。停龕七日。顏色如生。葬
0291a08: 之西山。送者萬許。林樂於隱約。而道妙隨進。其於女
0291a09: 人未親面。況復說法取食哉。臨終時。或有以同疾
0291a10: 來者。林輒先知之。遽使人謝不容入。然慈悲恤物。
0291a11: 蚤蝨之屬。聽其遊嚙。曾不敢振衣以驚怖焉。
0291a12: 唐法通姓關。京兆鄠人。小年出家。羸弱不勝衣。稍振
0291a13: 觸輒偃仆。由是同侶侮之。每流涕禱於觀音像前曰。
0291a14: 通聞菩薩悲憫。所願必從。乞垂獎誘。免斯輕慢。且誦
0291a15: 觀音經旦夕不輟。後歲餘。歸覲母於俗氏。食畢假寐
0291a16: 庭樹下少焉口流涎沫三升許。母懼遽覺之問何故。
0291a17: 通曰方夢有人以三驢見遺。而使之盡啖。始啖
0291a18: 其一而遂覺。惜其二之失也。自爾肌膚堅緊。氣貌雄
0291a19: 偉。然往來者。初亦不知其有力也。寺僧戡奮尤壯勇。
0291a20: 通因竊取其袈裟置柱下。戡見以為鬼神間語通。通
0291a21: 笑為舉柱出袈裟易甚。戡大駭服。於是四方之以力
0291a22: 名者。皆造通。請教。通為拽車牛行。豆麥略把即粉
0291a23: 碎。南山有石臼大可重五百斤。通負歸寺用至今露
0291a24: 置貯水施禽鳥。隋高祖時。西域進壯士。詔通與角。壯
0291b01: 士前搏通。通不為動。已巳而通稍捉壯士兩手。則血濺
0291b02: 仆地乞命。通遽釋之曰。我戒殺故爾。不然且碎汝骨。
0291b03: 煬帝之季。避亂隱南山。未幾丁母憂。出襄事乃反。然
0291b04: 性資精誠節約。未小忤物。時輩推之。武德初。卒於
0291b05: 其所居法海寺。春秋五十六。
0291b06: 唐慧因俗姓于氏。吳郡海鹽人。晉太常寶之後。祖朴
0291b07: 梁散騎常侍。父元顯梁中書舍人。並碩學英材。世濟
0291b08: 其美。因年十二。事開善寺慧法師出家。年十五。聽
0291b09: 建初寺瓊法師成實。曾未具戒。其名譽已巳被遠近。然
0291b10: 心慕禪悅。乃詣鍾山慧曉智瓘請授觀法。又造長干
0291b11: 辨法師稟三論。久之辨遁世遠引。悉以其徒三百餘
0291b12: 人委之開導。且三十載。陳太建八年。安居之始忽如
0291b13: 坐亡。但其肢體柔溫如故。經七日而後甦。其徒請問
0291b14: 所以。徐曰。試看箱內有何物。侍者隨言看之。得帛兩
0291b15: 束。曰此襯遺耳。因謂始使者引部從絲竹相迎曰。王
0291b16: 請法師。繼而見有袞冕者肅入曰。閻羅王也。即堂上
0291b17: 坐夏講大品般若。每見地獄眾相五苦次第。意已巳經
0291b18: 三月矣。乃復僅爾耶。噫非妄想顛倒何如。僕射徐陵
0291b19: 尚書毛喜尤歸敬。隋仁壽三年。詔補禪定寺知事上
0291b20: 座。頻開三論。并製疏文。入國朝。舉十六德綱記僧務。
0291b21: 因居其一焉。京寺故崇菩薩戒。後進具戒者。其羯磨
0291b22: 法無不依。左僕射蕭瑀刑部尚書沈叔安並欽仰奉
0291b23: 承。于茲二紀。貞觀元年二月十三日。卒于大莊嚴寺。
0291b24: 壽八十有九。先是戒弟子法仁。使如法住無令一生
0291c01: 空過。至後夜分整容正坐。眾聞異香滿室而已巳。及道
0291c02: 俗送至城南。又聞天樂音。遂塔而樹銘焉。其文則蘭
0291c03: 陵蕭鈞所作也。仁亦勤學有名。
0291c04: 唐遺俗不知何許人。清淨寡欲。惟日以法華自課。其
0291c05: 數之多。不啻數千過。隋季之亂。雍之醴泉縣美泉鄉
0291c06: 湯六者。邀於其家供養。貞觀初。將以疾終。謂友人慧
0291c07: 廓曰。比欲以誦經靈驗啟寤流俗信響之善。今竟爾
0291c08: 死。是終無以益於世矣。可埋屍十年然後掘之。則舌
0291c09: 根庶幾不壞。宜起一塔以垂久遠。既死而果埋之。至
0291c10: 十一年發墓得舌。遂建磚塔於甘谷南崖云。又豐谷
0291c11: 鄉史呵檐者。省令史也。謙下士。平生不騎乘。動以
0291c12: 法華安樂行為標準。勤於持誦。雖行道猶嘿課。其往
0291c13: 來出入必由徑以其靜僻則念慮專也。死葬且十年
0291c14: 或發之舌。獨在。聞者莫不歎異。
0291c15: 唐玄秀黃州隨華寺僧也。平生以誦法華為專業。每
0291c16: 感異徵。或猶未之信也。屬時炎暑。秀素未內涼。好
0291c17: 事者夜往。邀之至。秀房外見車馬儀仗盛甚。其人因
0291c18: 辟易退。乃呼其黨循四壁觀之皆然。仰望空中填塞
0291c19: 無際。且共趨秀質其故。秀謝不知。及隋之季終於所
0291c20: 居寺。
0291c21: 唐圓光俗姓朴氏。辰韓新羅人。家世業儒。年二十五。
0291c22: 杭溟渤北造金陵以究其學。有陳之世。號稱文章極
0291c23: 盛。故得時從縉紳先生之流。考正經史。會莊嚴旻公
0291c24: 弟子講。一聽染神。回視孔教若糠。然。乃奏乞入道
0292a01: 詔許之。落髮稟具之後。遊歷橫肆。研成實涅槃惟謹。
0292a02: 晚脩定業於吳之虎丘山。禪侶雲臻。遂有終焉之志。
0292a03: 或居山下請一出弘演。辭不可勉。為開導四眾。愜心
0292a04: 自爾。名譽益振海陬。領表。負相逐隋氏奄有天下
0292a05: 兵入揚都。光被虜將加刑戮。主將遙見火及塔寺。就
0292a06: 視之則光縛置塔下初無火也。異而釋其縛。開皇九
0292a07: 年。來京師。因舉唱攝論眾盈座席。俄而其國之王金
0292a08: 氏頻上表。願於歸本國。詔慰勞遣之。既至老幼。欣快
0292a09: 如佛下生。衣服藥食並其後宮至營。不使佐助。欲以
0292a10: 專福也。入內得乘輿侍以弟子。貞觀四年。疾經七日
0292a11: 端坐。終于所住皇隆寺。壽九十有九。喪給羽儀以王
0292a12: 禮。葬於郊外。弟子圓安嗣其徽猷。攬之餘。復戾止
0292a13: 京寺。特進蕭瑀。奏請住其所。造藍田之津梁寺。其述
0292a14: 光平生尤詳云。
0292a15: 唐明淨高密人。少出家。即研定學。燕坐海畔之蒙山。
0292a16: 數十載後。南遊會稽天台諸山。分衛村中。迴途值
0292a17: 群虎向之張口。淨以其飢遽抄飯內其口。且對之
0292a18: 啖所餘飯自若。因謂虎曰。所媿飯少不足以相濟也。
0292a19: 明日亦如之。同侶歎異焉。久之反居山之麓。會亢
0292a20: 旱巫覡祭祀。皆不驗。淨請掃洒一室。獨處其中。當致
0292a21: 雨七日而雨霑洽。貞觀三。京師自冬至夏。凡六閱
0292a22: 月不雨。民情憂惱。歷試李釋方術。嶽瀆諸祠。走性幣
0292a23: 俱莫之。時有侍從潘姓者。守密以淨舊事白於
0292a24: 上。詔至問所欲。淨曰無所欲。但給私度僧尼公貫。賜
0292b01: 天下新寺額。如此而已巳。詔許之。仍賜油香。就莊嚴寺。
0292b02: 房入寂。逮七日之旦。淨使守衛者。視天西北。曰當有
0292b03: 白虹。視之而信。曰雨至矣。頃之驟雨竟一日。既而群
0292b04: 下稱述上德。而淨前所奏請。未及施行。然農作頓興。
0292b05: 苗已巳入土。而雨不繼。則苗萎槁。左僕射房玄齡造淨
0292b06: 以謁淨曰。幽顯一理耳。許而不詶。於理如何。上聞詔
0292b07: 盡停機務以齋又七日而果雨。是歲有秋。詔詶前所
0292b08: 許外別度僧三千。以慰淨意。未幾還鄉里　住義勝
0292b09: 寺寺有慧融者。素業禪。能祝水愈疾。詔住京之普光
0292b10: 寺二宮。敬重禮遣相踵云。
0292b11: 唐法喜襄陽李氏子也。七歲出家。依顥禪師。住禪定
0292b12: 寺。奉侍積久。恭恪自持。而顥專脩定業。將終之前一
0292b13: 夕。所居房壁無故而崩。顥曰。依報已巳乖。吾其去矣。遂
0292b14: 端坐而瞑。喜時尚為沙彌。因入荊州青溪寺服勞清
0292b15: 眾。夜則然薪誦經。雖兼諸部而所宗。惟法華每於食
0292b16: 頃輒暗盡一卷。餘則常在三昧。稍涉昏散則復溫習。
0292b17: 仁壽間。詔仍禪定寺監護佛牙舍利。久之誓轉法
0292b18: 華經一千部。以追嚴先師顥公靈爽。晨霄繫心滿八
0292b19: 百部。而益以加厲。寺僧有見白牛駕寶車入喜房者。
0292b20: 隨蹤跡之無有也。且勤於周贍疾苦。處身屎尿中不
0292b21: 問。武德四年。右僕射蕭瑀建津梁寺於藍田迎居之
0292b22: 施者填委。晚營驪山南阜以老焉。貞觀六年。染微恙
0292b23: 十月十二日。告弟子曰。無常已巳至。慎勿囂擾。時時唱
0292b24: 云。三界妄。但是一心。俄林北有音樂車馬聲。喜聞
0292c01: 而咄曰。久捨果報。如何更生樂處耶。乃入定須臾聲
0292c02: 止。香氣充室。夜五鼓矣。端坐而卒。壽六十一。初喜於
0292c03: 貞觀之元。其所在處。每致火焰之瑞。又嘗遊山預定
0292c04: 葬地。及是鑿龕以藏。明日且行。而夜大雪。所積餘尺
0292c05: 許。而所被僅二里。行至中道其神憑弟子語曰。吾欲
0292c06: 施屍眾生。如何埋我而違本願乎。故但露置龕中不
0292c07: 成葬而顏色久不變壞。宋公而嗟異焉。後偶舉
0292c08: 衲衣。視之則皆枯骸。所全者獨頭頂爾。是非其本願
0292c09: 然歟。
0292c10: 唐智興洛州宋氏子。謙約自持仍厲操行。誦習諸經
0292c11: 要偈心口相師不輟。昏曉。住禪定寺。世所謂大莊嚴
0292c12: 寺也。依首律師講。會同侶徵難。詞鋒驚挺。大業五年。
0292c13: 冬任寺之維那職。扣鐘之法。奉佩勤至。僧三果者有
0292c14: 兄從駕南幸江都道亡。無訃。於是其妻夢之曰。吾行
0292c15: 達彭城不幸病死。生於地獄。受苦叵言。賴於今月旦
0292c16: 日禪定寺僧智興鳴鐘響振地獄。同受苦者。一時解
0292c17: 脫。而生樂處。圖報其恩。可具絹十疋奉之。以陳吾意
0292c18: 妻寤為人言之。曾莫之信。俄復夢及。巫覡降語皆然。
0292c19: 乃如數奉絹興以非己巳功德。並轉施大眾。或問興鳴
0292c20: 鍾致感之由。曰余見付法藏傳罽膩吒王輪停事
0292c21: 及增一阿含鐘聲功德。遵此力行不敢怠爾。其擊之
0292c22: 始則祝曰。願諸聖賢同入道場。紓發三下。所以展恭
0292c23: 敬也。逮乎長打則祝曰。願諸惡趣聞我鐘聲。俱離苦
0292c24: 楚。必盡三通。所以暢慈悲也。嚴寒之夕。極凍之晨。皮
0293a01: 裂肉皴。猶露手執椎。掌內凝血。無所辭憚。如斯而已巳。
0293a02: 其他又何術哉。貞觀六年三月。遘疾。預如終日。捨資
0293a03: 具食召眾陳別。春秋四十五。葬杜城弟子善因講四
0293a04: 分律誦法華經以薦冥福。
0293a05: 唐道昂魏郡人。未詳氏族。從靈裕法師出家。於寒陵
0293a06: 山寺。習華嚴地論。時以闡化。而志生安養。一日忽登
0293a07: 報應寺之高座。手秉香鑪。為四眾受菩薩戒。舉目見
0293a08: 天人合沓。管弦繁會。有聲曰。兜率陀天下迎。昂曰。天
0293a09: 道輪迴。不斷生死。本祈心淨土。如何此誠不遂耶。言
0293a10: 訖天人即滅。乃見香華伎樂從西方來旋還頂上。昂
0293a11: 呼大眾曰。善自進脩。慎勿相負。香鑪忽脫手而墜。竟
0293a12: 端坐終於高座之上。春秋六十九矣。時貞觀七年八
0293a13: 月也。靈龕歸葬寒陵之山。初昂畜一犬。聾而黠。每減
0293a14: 所食子之。反昂終。犬亦失所在。又嘗夜講。堂宇暗冥。
0293a15: 昂舒掌發光明毫髮。或詰所從來。答曰。此在人恒
0293a16: 有爾。何至是。將殯視其足文。成普光堂字。噫異矣
0293a17: 　又相州沙門靈智者。亦裕公弟子也。於昂寔兄弟
0293a18: 蚤年。屢於裕公輪下為都講有聲障鄴間。晚遽屏絕
0293a19: 章疏。專脩定業。貞觀八年。終春秋七十五。
0293a20: 唐洪滿姓梁。安定人。十五時。未出家。忽患雙足攣
0293a21: 躄。百藥不能已巳。獨念觀音經以祈驗。閱三。偶有
0293a22: 僧持澡瓶前立而不言。滿問曰。師何從來。曰以檀越
0293a23: 帝見召故來耳。滿因扣頭問曰。弟子宿生何業。今報
0293a24: 此攣躄也。僧曰。以汝拘縛他人。是以報然。汝但閉
0293b01: 目吾為汝療之。滿從言但覺兩膝輕爽。各如拔去。六
0293b02: 七寸長釘然。即開目致禮以謝。遂失僧所在。於是滿
0293b03: 行步如常。乃寤。其僧寔觀音已巳。自爾滿愈益勸厲誓
0293b04: 不娶。以終其身。能禪坐動入三日七日定。開皇初。始
0293b05: 薙落。住救度寺大業間。徙居法海。貞觀十三年卒。壽
0293b06: 八十三。
0293b07: 唐慧聰姓王氏。住益州福化寺。素業講誦。手不釋卷。
0293b08: 自云法華經常不輕菩薩不專讀誦經典。但行禮拜
0293b09: 四眾。尚得六根清淨。我何為於諸佛世尊而不禮敬
0293b10: 哉。即於別院。閉門依經唱禮萬五千佛。寺僧於壁
0293b11: 隙。窺之。見聰方拜西龍天八部皆環立衛侍隨其俯
0293b12: 仰。數數非一。或入其院。莫不心戰而出。恒聞異香蔚
0293b13: 然。貞觀中卒。院自爾絕人來往跡。而夜則每有禮拜
0293b14: 行道彈指聲。
0293b15: 唐曇藏姓楊氏。弘農華陰人。年十五。或以其有夭相。
0293b16: 二親即為姻媾。以冀嗣續。非其志也。乃竟遁去。欲遂
0293b17: 薙落。而未遇其人。方默念觀世音。道值黔而牧二牛
0293b18: 者。從問所可宿地。則曰。西行有寺。稍聞鐘聲。果見寺。
0293b19: 而僧徒尤眾。且為圓頂無難色。竣事即出門。僅百步
0293b20: 回顧無所見。由是知為化境云。黎明西奔隴上尋還
0293b21: 京邑。住旌善寺登且戒聽習經論。意義有所疑則往
0293b22: 山東稽諸宿德。地持十地無擁滯。晚歸貫光明寺
0293b23: 獻后崩。召住禪定。國朝造會昌寺。詔為上座。貞觀譯
0293b24: 經詔證義。又詔主興善寺。藏固讓舉藍田化感寺潤
0293c01: 法師。自代果稱旨。東宮有疾。入授戒而瘳。賜帛賜衣。
0293c02: 且詔度僧三千。併造普光寺。使焉。詔問得遙受戒
0293c03: 不。藏以地持論。謂若無戒師。發弘誓願得菩薩戒。因
0293c04: 以論文進。仍以御制懺悔詞。令藏宣讀。皇后疾。詔入
0293c05: 寢殿授戒。賜物豐渥。九年三月十八日。終于會昌寺。
0293c06: 春秋六十九。兩宮哀慟。葬郊西起塔圖形以垂不朽。
0293c07: 太子詹事黎陽公于志寧文其。
0293c08: 唐帝示階者遼西柳城靺鞨也。其小年時。偶於何處
0293c09: 拾得銅像二寸許。意以為神明。藏之皮袋。臥起與俱。
0293c10: 每飲啖輒以祭。雖酒殘肉不擇也。年十八入高麗。
0293c11: 謂其為覘國者而捕之以斬。至三刀無所傷。疑其有
0293c12: 術問焉。曰無有也。曰然則何以致此。曰吾平生有所
0293c13: 事。或者其力歟。因出示之。其背上若微損。察之則宛
0293c14: 然三刀痕也。乃釋之。使歸中國曰。大唐方隆佛法。庶
0293c15: 幾其可以行志也。遂幽州出家。
0293c16: 唐道愻姓張氏。河東虞鄉人。夙通群籍。偏以涅槃攝
0293c17: 論為宗極。弟道謙。俱為曇延法師弟子。晚住蒲州仁
0293c18: 壽寺聚徒御化樹業當衢。自蕃。王府宰臺省。群僚並
0293c19: 迂駕造展諮謁餘訓或遽。不遇者心懷愧悚如有
0293c20: 所負遜。以德自持等視貴賤雖復往來曾不將迎大
0293c21: 業之。道關抵京夜息逆旅中。其家五男子皆群盜
0293c22: 愻所乘馬殊壯。謀竊之。見馬傍有十丈夫狀雄偉。擐
0293c23: 甲執兵怒立。盜因走。徐察之無有也。復進而所見
0293c24: 如初。至四五乃已巳。盜懼明日遂以其情白愻求懺悔。
0294a01: 國朝起義。而蒲未寺僧有素如無禮於愻者。尤欲
0294a02: 以城叛。既而城拔被執。將戮以徇。愻涕泣請於執事
0294a03: 曰。此僧之過。寔由遜教導不至而然耳。幸以戮愻。執
0294a04: 事憫其誠而釋之。貞觀中。或請講涅槃固辭。固以請。
0294a05: 愻曰。非敢辭也。吾恐不終此席耳。且復相煩往王城
0294a06: 谷當為講之。明日遜至谷中升座。道俗齊集。遽曰。世
0294a07: 界法爾。不久當終敢辭大眾云。何偈後請寄來生遂
0294a08: 釋題至偈。而疾作經三日乃卒於山谷中。壽七十五。
0294a09: 陳屍之次夕。有異華遶出其地。莖長一二尺許。鮮榮
0294a10: 方色如冬。而形相遠不類。或折置瓶中。經年猶自
0294a11: 若。晉州一士人性好獵。識愻聞愻之亡奇瑞如此。
0294a12: 乃詣其地而哭以悔過。頃之亦得華如前者。長尺許。
0294a13: 道謙學稟十地有聞關表。旋以所住仁壽路當要衝。
0294a14: 勞於酬應。去而遊歷山水。愛王城谷之勝而棲止焉。
0294a15: 以貞觀元年先愻卒。壽六十七。愻哭之不勝哀。弟子
0294a16: 道基闍維收骨。起塔樹。頌德沙門行友文。
0294a17: 唐僧明不知何許人也。每居五臺娑婆古寺營屋二
0294a18: 十餘間。聚諸經卷。以資禪誦。謂人曰。吾自十七歲時
0294a19: 從師東至華林山。禮文殊室利入一石谷。深甚圓有
0294a20: 石臼木杵。兩偉人立日中無影。長眉披髮。眼瞼上。掩
0294a21: 師遽頂禮。清攝受。其人曰。汝穀臭宜小遠容。問何
0294a22: 來。曰昭果寺。茲隱娑婆習禪養道數十年矣。然食五
0294a23: 穀。願菩薩慈悲救護。曰須眾議。俄又一人至。身頗頎
0294a24: 碩。而服木皮之衣。云可隨我到寺。因共行大石側。忽
0294b01: 山谷異常。廊院周遶。狀若天宮。有尊宿十四五輩。坐
0294b02: 而談笑。亦問所從來。議論久之送出。恍然失路。不可
0294b03: 復尋。明卒於貞觀十六。壽八十一。
0294b04: 唐曇榮生緣定州九門之張氏。年十九為書生。即刻
0294b06: 事裕而薙髮焉。既受具。備遊律橫教苑中。更周禍不
0294b07: 替常業。隋初遁居上黨潞黎諸山。年登四十。定德遠
0294b08: 聞。學者翕從。感歆至澤。隋季之亂。兵飢荐臻。榮乃春
0294b09: 夏則行方等般舟。秋冬則專事坐禪。諸念誦者。別院
0294b10: 處之。故其地有四焉。又立懺悔法於韓州之延聖寺。
0294b11: 刺剌史風同仁。遺舍利三粒。榮率道俗迎者三千人。同
0294b12: 各置水香鑪於前曰。舍利之德變現無方。業累苟
0294b13: 銷請之可得。自夜至明獲四百餘子。時有司欲禁絕
0294b14: 之而災崇現懼而止。武德九年。行道於潞城交障村
0294b15: 忽堂舍崩壞。龕像舍利挺出無損。貞觀七年。信士常
0294b16: 疑保。請榮於州治法住寺。行方等懺法。七月十四日。
0294b17: 本寺沙門僧定於道場內見五色光明。徹于上下。中
0294b18: 現七佛相好非常。語定云。我是毗婆尸如來無所著
0294b19: 至真等正覺。以汝罪銷故。來為證。然非本師不與授
0294b20: 記如是六佛皆同此辭。最後一佛云。我是汝本師釋
0294b21: 迦牟尼也。為汝罪銷故。來授記。曇榮於此賢劫之中
0294b22: 名普寧佛。汝亦次當作佛名普明也。及臥疾而泣弟
0294b23: 子圓宗問。和尚寧有不如意事耶。答曰吾茲死矣。恨
0294b24: 更不待為七眾洗濯罪累耳。十三年十月十二日終。
0294c01: 壽八十五。
0294c02: 唐慧瑜俗岑姓。襄陽人。三歲失怙恃。養於外家。五歲
0294c03: 隨外祖。往聽講長沙寺見佛啼泣戀慕。願留遂依寺
0294c04: 之救苦法師落。五十日能覆誦大品部文。晚究三
0294c05: 論。及大品義隋季之亂。避玉泉山中宴坐草庵。二十
0294c06: 三年如一日。山寺之側有泉。然莫知其名。豈所謂玉
0294c07: 泉者歟。黑蛇長二丈許。隱顯不常。如守護狀。群盜戒
0294c08: 勿近。有張赫伽者。渠魁也。尤勇悍挾兩刃與惡少數
0294c09: 十輩。欲殺蛇。蛇張目出光二百步外。賊恐懼顛仆再
0294c10: 閱日。瑜聞而馳往。為誦大品大明。祝蛇隨瑜行賊之
0294c11: 死者七人。至是活其三人。於是四遠供施委積。貞觀
0294c12: 十年。荊州道俗請於昇覺寺開三論大品。十四年七
0294c13: 月二十二日。寺人皆見群星墜井。八月十七日。講大
0294c14: 品。至往生文。未訖手執如意示寂於座。壽七十九。
0294c15: 唐慧稜西隆之申屠氏子也。父既喪而生。繄母鞠育
0294c16: 三歲。即知有佛法。而願聽焉。母憐之。遊襄陽。時潤
0294c17: 法師方開三論。一造座隅。深有領寤。八歲喪母。遂依
0294c18: 檀溪寺誕律師出家。年十六能以經之大意奇理。往
0294c19: 問於荊州茅山明法師。房中曲教不有有者迄三年。
0294c20: 而深會其旨。復從安州暠師。入蜀而覆述之際。尤得
0294c21: 暠意。人因謂之得意稜。及暠以誣罔下成都縣獄。稜
0294c22: 亦在囚。眾請講三論講纔五偏。而詔釋無所問。會安
0294c23: 州饑。耀貴如珠。稜日丐以濟。暠而弘演不稍倦。暠疾
0294c24: 稜代之無難色。時席端俊秀三十餘人。皆以其所說
0295a01: 涅槃悉違暠義。及暠疾愈。白請定之。於是暠召稜前
0295a02: 敘輒云。是是由爾靡伏。暠將終握稜手曰。勿貪利養。
0295a03: 勿憚劬勞。戰戰兢兢。如履刀。乃可以傳燈續佛慧
0295a04: 命也。先是稜夢失目。又人持放光寶鏡來。印其身至
0295a05: 是果驗。未幾歸襄州紫金寺五年。弘論。貞觀八年。弘
0295a06: 涅槃大品惟度等經於須彌寺。十二年三月。夢所住
0295a07: 寺。群鳥飛散。因散眾。十四年正月。感通寺昶法師夢
0295a08: 閻王謂曰。吾茲請稜公講三論。拔公講法華矣。稜聞
0295a09: 之喜曰。吾發願常處地獄教化。苟果斯願奚憾。九月
0295a10: 州。牧蔣王見其弱。送韶州鐘乳粉令服。其夜夢衣冠
0295a11: 者戒曰。勿服。閻王莊嚴道場。竟大有乳藥。十月十五
0295a12: 日。忽告弟子以吾五藏已巳崩。而無痛苦。四更起坐告
0295a13: 寺主。寶度曰。吾觀小年時事。皎如目前。俄聞外有大
0295a14: 聲曰。法師早起燒香使人到矣。度問使人為誰。答曰
0295a15: 閻王使也。小食時。稜斂容卒。十四年十月十六日也。
0295a16: 壽六十五。
0295a17: 唐慧眺俗莊姓。襄州人少出家。以小乘。遊學齊徐青
0295a18: 海諸州間。隋開皇末。還住鄉里之報善寺。時象王哲
0295a19: 公。方開三論於下龍泉寺。眺聞而譏曰。三論明空。其
0295a20: 人必著空。言未已巳。即舌出三尺許。目鼻耳流血。昏不
0295a21: 知人者七日。有伏律師。過而謂之曰。毀經之罪。甚於
0295a22: 五逆。汝其燒香懺悔前失。從之疾殊差。因輿往哲所。
0295a23: 發願歸命。哲亡。徙居香山神足寺。每以四時集眾。開
0295a24: 華嚴經。謝夙愆。貞觀十一年四月三日。於寺後松
0295b01: 林坐禪。忽有三人。形服都麗。拜求授菩薩戒。俄復進
0295b02: 曰。禪師利根。遽能深信大乘。若不爾者。千佛出世猶
0295b03: 處地獄。眺輒大哭不自勝。尋化士俗。造華嚴大品法
0295b04: 華維摩思益佛藏三論等。各一百部。以施。十三年三
0295b05: 月九日竟遷化於佛前。翹勤之際。春秋八十餘。
0295b06: 唐法敏姓孫氏。丹陽人。八歲事英禪師出家。入茅山
0295b07: 聽明法師三論。又依東安研究其指。年二十三。從高
0295b08: 麗實公及實亡。印公入蜀。而法席凋替。有陳失御乃
0295b09: 反初服。三年而後能自拔。避地千餘姚梁安寺領沙
0295b10: 彌十輩。開法華三論。相續不輟。貞觀元年。歸鄉里以
0295b11: 華嚴涅槃。弘導四眾。二年會稽都督田公以禮迎。還
0295b12: 住一音寺。勝會所集七十餘州義學沙門。二千計。尼
0295b13: 眾三百。士俗莫能紀。十九年徙住靜林寺展華嚴經
0295b14: 席。夏六月方陞座。入文有黃金色蛇。吐五色光。長七
0295b15: 尺許。上懸屋梁下直敏頂講罷乃隱。未幾復解制於
0295b16: 一音。夜見二赤衣人致禮曰。法師功德難量。盍往他
0295b17: 方教化乎。今故從東方來迎。八月之望。連三日大冥。
0295b18: 莫辨昏旦。逝之日則二十三日也。又大明夜如晝。春
0295b19: 秋七十六。將葬塔表發光景。地震異香四聞。
0295b20: 唐世瑜台州陳氏子。少孤以傭保自活。旋棄去。遂遠
0295b21: 從綿州震響寺倫法師出家。時則隋之大業十二年
0295b22: 也。一食常坐。頭陀自持。未幾徙居利州之籍住寺。後
0295b23: 入益州綿竹縣響應山尤久。其山深僻敻絕人煙。獨
0295b24: 賴四猿時供果蓏。有信士。母丘生。負以饋。及還
0295c01: 於山半。見二客貌甚青色。各持蓮華蔗芋云。以獻禪
0295c02: 師。然不知何從來也。六時行道鳥獸為徒。三年之中
0295c03: 所食。僅盡米一石七升。始汲一泉。俄而二泉又出其
0295c04: 下。清甘可愛。貞觀初。偶夢四龍入心目中。自爾默會
0295c05: 三論宗旨。遂依靈睿法師於綿之大施寺。是正其義。
0295c06: 尋而覆述。皆契疏鈔。忽造崇樂寺。謂其友曰。我且遊
0295c07: 方矣。其友喻以道無不在安用遊方。乃還大施寺。則
0295c08: 人初不知其坐逝於房中也。俄覺房出香氣。或隨香
0295c09: 氣。入房見之。併將三金錢於坐處。然猶執香鑪云。時
0295c10: 蓋十九年四月八日也。春秋六十三。刺史劉德威作
0295c11: 龕奉全身其內。歷三年貌如生。
0295c12: 唐慧璿俗姓董。少出家襄陽。周廢大教。乃南走陳。從
0295c13: 丹陽茅山明法師。聽三論。又究四論大品涅槃等於
0295c14: 栖霞懸布法師。晚住安州大林寺。受圓法師釋論。既
0295c15: 而反鄉里。住光福寺。會亂避城中。總管盧公。請於官
0295c16: 倉。講華嚴經集玄侶。一千五百餘人。賊因解圍去。國
0295c17: 家受命住龍泉寺。仍弘演三論大經不少怠。貞觀二十
0295c18: 三年。眾請開涅槃經。四月八日夜。或告之曰。法師不
0295c19: 久。當生西方。七月十四日。張盂蘭盆經席。敷闡。纔竟。
0295c20: 忽斂歛手曰。生常信施。自今雖一毫皆以資給十方眾
0295c21: 僧。反窮猶乞人。諸異道等。遂就座卒。春秋七十九。惟
0295c22: 資性靜。行己巳接物。忠恕喜獎。借後進仁薰義炙。
0295c23: 誠一代之模範也。善談笑莊老子史。尤通暢故蔣記
0295c24: 二邸。每延之轅門而問道焉。病光福去水遠。意且
0296a01: 他徙。尋有紫袍神人。長丈許。挽留之。因謂大乘利益。
0296a02: 世間不可勝。既若須水者易耳。當自往南慈母山
0296a03: 大泉邀致龍王矣。頃之大風從西南來。雷雨驟注。稍
0296a04: 霽寺北出泉甘美。香冽。後遷龍泉。泉亦竭。
0296a05: 唐智聰未詳何許人。善三論。始住楊州白馬寺。後住
0296a06: 止觀寺。陳氏平北。度江。住安樂寺。大業之亂。南歸。道
0296a07: 塗梗沮。匿蘆葦中。誦法華經七日。不得食。有四虎遶
0296a08: 其旁。忽作人語曰。吾不食已巳十日矣。總謂虎必食我。
0296a09: 否則我命亦且非久。徒皆餓死爾。虎辭以為終無此
0296a10: 理。方是時。忽一八十老翁者。挾船腋下願載曰。栖霞
0296a11: 幽勝可住。請即上船。以度。四虎俱淚下。若莫足以為
0296a12: 別者。於是請與四虎偕既濟。竟失老翁所在。自爾
0296a13: 聰居栖霞之舍利塔西。相與坐禪而不臥者八十人。
0296a14: 四虎依之。有凶事輒預報。眾因之戒懼焉。且山中尤
0296a15: 艱粒食。又郡率土之清信者。三百家。使曰。饋一石以
0296a16: 給周歲。貞觀二十三年四月八日。小食後。禮智者影
0296a17: 像於止觀寺復禮興皇墓乃還坐逝於栖霞房中。丹
0296a18: 陽一城。咸聞異香。道俗受戒弟子三千人。奔走慟哭。
0296a19: 時年九十九矣。
0296a20: 唐僧徹生河東萬泉靳氏。夙厭俗塵。既丁二。親之喪
0296a21: 即出家。行蘭若法。邑有介村。蓋子推之舊地也。其陽
0296a22: 介山。巖磴險絕。徹遂依之。以崇道焉。久而人共營構。
0296a23: 稍足庇廕。然猶苦於無水。一日微覺隒砌濕潤。隨掘
0296a24: 之清泉湧沸。汲之未竭。泰州刺剌史房仁裕。表請建
0296b01: 伽藍。以旌其德。蓋今之檻泉寺是也。徐邸之親王出
0296b02: 鎮降。復迎居郡剎以便禮敬。俄還山。治靜業。不替性
0296b03: 慈弘每群鳥。取食掌上。野獸宿廡下。年七十七。謂其
0296b04: 徒曰。吾去矣。盡屏餘屬。獨留一人侍。且戒。其母觸撓
0296b05: 以候。氣絕久之。若入定。撼之則已巳逝矣。山樹變白三
0296b06: 日。及遷屍。而天氣清朗。白華六出。飄舞空際。狀如
0296b07: 雪。明潔可愛。士女競以衣裾承攬。旋消釋。無所得度
0296b08: 支尚書唐臨為勒銘。垂之不朽。
0296b09: 唐慧祥姓周氏。史失言鄉里。志學之歲。始辭俗入道。
0296b10: 行頭陀。尤力。人莫測其造詣也。俄稟三論。每慕提婆
0296b11: 披腹。護法之風。遊歷法肆。見威儀有不自飭者。則顧
0296b12: 謂人曰。俟某受具後如住持此寺。必令習律。年十九
0296b13: 臥疾。三月藥不能療。中夜起坐歎曰。大丈夫本欲以
0296b14: 身任大法。今困於病魔。柰何。且曉見人長丈餘。謂曰
0296b15: 但誦涅槃即差矣。誦之三日而差。住國寧寺開四分
0296b16: 律。及涅槃經徒眾整肅。大業末。方夏坐。因午食忽得
0296b17: 舍利口中。吐棄於地。輒復在口。如是數次。遂試之砧
0296b18: 槌不小變。乃聲鐘集黑白眾禱願。頃之放五色光。異
0296b19: 香城郭。者興起。屠獵易業。市無肉肆。既而四眾
0296b20: 為起塔。九層高百餘尺。然祥體貌腴晢。脩八尺。望之
0296b21: 殊偉特。刺剌史李升明至寺。戲謂同列曰。此道人應日
0296b22: 瞰一羊。頓覺手足痳痺。不可復舉。墜轡莫能騎乘。遽
0296b23: 悔謝乃止。大使權茂具疏糲試之。七日而愈益豐碩
0296b24: 茂愧伏。秋八月忽垂訓弟子曰。汝等宜各進脩。庶幾
0296c01: 吾宗不致滅絕也。於是手執經卷胡跪而逝。近遠歎
0296c02: 訝。壽七十。仍感異香城郭。如出舍利時。
0296c03: 唐靈睿其先潁川人。陳氏後。流寓於蜀之益昌。家世
0296c04: 事老子。母過道觀。乞子歸而夜夢。坐松林下。有七
0296c05: 寶。飛自樹巔入口。覺即娠。因不喜葷腥味。及生而
0296c06: 或以進。則母子俱頭痛。莫可療。於是遂悉屏去。八歲
0296c07: 隨二親。詣道觀。道士令習誦步詞。面忽出血。一日
0296c08: 遇智勝法師於田間。捉其衣曰。奉佛吾願也。遠追遂
0296c09: 為沙彌於益州勝業寺。盡夏能覆誦大品。隋開皇初
0296c10: 高麗印公。開三論。入京皆依以受業。未幾。還住法聚
0296c11: 寺。武德二年。安州暠公居大建昌寺睿從之。閱三年
0296c12: 寺有異學。忘其名。每加害。終弗得。尋徙鄉里之隆寂
0296c13: 寺以避焉。貞觀元年。檀越通州騫禪師盡形資給。聽
0296c14: 眾三百餘人。請常弘演。二十年八月二十四日夜。三
0296c15: 鼓大風起。有聲高暢若言曰。靈睿法師。來年十月。當
0296c16: 往生南海大國光明山西阿觀世音菩薩所矣。至期。
0296c17: 三日眾見旛華滿寺。晚講罷入房。看讀如常。時或告
0296c18: 以祥瑞事。徐執卷出門立逝。堅植不少傾仆。舁致
0296c19: 上。夜半復起。跏趺坐如生。春秋八十三。
0296c20: 唐明度住并州之石壁寺。平生專以金剛般若經。為
0296c21: 正脩。貞元之季。有鴿巢於簷間。及春產二雛於內寺。
0296c22: 晨鬻度每以哺之輒祝曰。乘我誦經之力。必使有成
0296c23: 也。俄學飛墮地死。旬餘。度夢見二小兒曰。兒本卵生
0296c24: 茲蒙上人迴向功德。轉生人道。自此東去十里。某家
0297a01: 者是也。度覺即書之壁。以識之。且以其夢審之往來
0297a02: 者。皆以為信。滿十月乃造其家。果二子因使其母
0297a03: 抱之以出呼之鴿兒。遽頷首而笑。
0297a04: 唐僧倫姓呂氏。衛州汲人。祖宗皆州刺剌史父詢隋穆
0297a05: 陵太守。初二親。常見梵僧皓首秀眉。二侍持旛擁以
0297a06: 至前曰。願為子。二親即拜之。忽失所在。遂有娠。明年
0297a07: 四月八日夜。四更乃生。異香滿室。猶左右若有二旛
0297a08: 狀。五歲後常睹白光。至老死不變。齊武平九年。時纔
0297a09: 九歲。父造僧玄統師禪師於雲門寺受法二師。
0297a10: 問知其始產之瑞。即為薙落。齊亡。年十六。學四念處
0297a11: 誦法華經。侍玄統東西避難。靡怠。隋開皇初。主上隆
0297a12: 尚佛法。倫年二十三。於武陽理律師所。稟聽且半
0297a13: 夏。眾見五色光如車輪。照倫心間。訖禮五十三佛
0297a14: 光猶在。更禮二十五佛。然後隱。俄偕方願二師入太
0297a15: 行諸山二十餘年。大業之季天下擾攘。領徒至衛州
0297a16: 仍為偽夏知隆善寺僧任。武德五年。入太行抱犢山
0297a17: 以所業勗來學。貞觀四年。刺剌史裴萬頃與儕類。請受
0297a18: 菩薩戒。廿三年正月十三日。夜四鼓矣。起而告人曰。
0297a19: 吾得諸法解脫。而天帝遽迎我。竟逝。方殯之際。天極
0297a20: 清朗無雲。而微雨飄洒。眾咸以為異。時年八十五。
0297a21: 
0297a22: 新脩科分六學僧傳卷第二十五
