0255a01: 高峰三山來禪師疏語目次
0255a02: 卷上
0255a03: 元旦表上元表
0255a04: 中元表下元表
0255a05: 慶佛誕表佛成道表
0255a06: 結制進表解制謝表二
0255a07: 解制意二懺期表
0255a08: 諷華嚴經表二諷法華經表
0255a09: 禮梁皇懺表然天燭意
0255a10: 建盂蘭會意二建盂蘭會表
0255a11: 諷藥師經表諷金剛經表
0255a12: 進彌陀佛表慶觀音誕表
0255a13: 進地藏表
0255a14: 卷中
0255a15: 文昌表祝聖帝表
0255a16: 韋馱表瑜伽表
0255a17: 修因表酬願表
0255a18: 填還寄庫表燃天燭表
0255a19: 祈禱平安意懺經意
0255a20: 悔過修因意賑濟孤意
0255a21: 利幽意彌陀會意
0255a22: 薦師弟意禳虎意
0255a23: 祈雨意二薦師弟意
0255a24: 表盤米意禳蟲蝗意
0255a25: 請水意寄名禳關意
0255a26: 釋子修因表
0255a27: 卷下
0255a28: 朔望祝延增修祝韋馱
0255a29: 增修祝伽藍增修祝祖師
0255a30: 增修祝監齋補囑孤魂
0255b01: 補元旦補上元
0255b02: 補中元補下元
0255b03: 補祝佛誕補佛成道
0255b04: 補祝堂頭誕期補祝檀信誕期
0255b05: 增補掛鐘板語增補摘鐘板語
0255b06: 附補檀信祈福白意寄名禳關意
0255b07: 寄名脫白意檀信諷經白意
0255b08: 檀信諷經畢白意
0255b09: 
0255b10: 
0255b11: 
0255b12: 
0255b13: 
0255b14: 
0255b15: 
0255b16: 
0255b17: 
0255b18: 
0255b19: 
0255b20: 
0255b21: 
0255b22: 
0255b23: 
0255b24: 
0255b25: 
0255b26: 
0255b27: 
0255b28: 
0255b29: 
0255b30: 
0255c01: 三山來禪師疏語卷上
0255c02: 嗣法門人性統編
0255c03: 表
0255c04: 賀元旦表代
0255c05: 伏以元運初回識造化之伊始鴻鈞聿轉當氣數之
0255c06: 維新天道漸啟夫亨嘉人事繼祥於貞善因時慶祝
0255c07: 即日依皈信官某誠懽誠忭稽首頓首上言竊惟叨
0255c08: 荷君恩忝承貴胤一生宦海苦歲月之遷流半世邊
0255c09: 疆覺韶華之邁往疲筋力於戎馬年復一年老顏色
0255c10: 於風塵歲仍多歲隙駒易過倦鳥思歸幸樹幟在父
0255c11: 母之邦寧兵爰以報國特披忱於僧伽之域集眾兼
0255c12: 為安禪且偷忙裡之閒用植因中之果欣逢元旦虔
0255c13: 祝聖人海晏河清金甌之永奠鍾銘鼎勒期銅柱
0255c14: 以長標伏願仰仗佛慈頻霑帝澤宜家宜國綏邦土
0255c15: 而貽子孫乃壽乃康享天年而增歲曆時時建無遮
0255c16: 之佛事處處開最勝之道場再冀雨順風調民安物
0255c17: 阜瞻重熙之日康衢擊壞永稱正月春王歌大有之
0255c18: 年鼓腹含哺長頌萬年天子恪將藿悃莫罄葵私某
0255c19: 無任瞻天仰聖踴躍懽忭之至謹奉表稱賀以聞。
0255c20: 慶天官表
0255c21: 伏以福星朗耀欣瞻大帝紫微元祚方開快睹春王
0255c22: 正旦火樹輝煌午夜銀花燦爛中天景福維新祥光
0255c23: 普燭某等誠懽誠忭稽首頓首上言竊惟韶華淹忽
0255c24: 歲月遷流半世虛生驕心類狂猿野馬百年易老幻
0255c25: 質同陽焰空花知形氣之匪堅愧紛馳而未已四恩
0255c26: 鮮報三業罔清茲蓋恭遇上元一品賜福天官紫微
0255c27: 大帝陛下聖仁莫測帝德難名普生意於人間四海
0255c28: 樂陽春之有腳覃殊恩於天上萬方仰造化之無心
0255c29: 值三五而秉權統百千而會極某等喜逢聖誕敬竭
0255c30: 凡私酌水獻花敢云愚忱可達焚香炳炬尚期帝鑒
0256a01: 能通伏冀衷存錫祉德著敷榮憫多罪之躬不惜慈
0256a02: 膏遍洽廣無私之化頻傾聖澤下流樂利無窮懽歌
0256a03: 莫既某等無任瞻天仰聖踴躍懽忭之至謹奉表稱
0256a04: 賀以聞。
0256a05: 慶地官表
0256a06: 伏以金風乍轉咸驚肅殺之威玉露初回共發悽愉
0256a07: 之嘆幸聖神生於此際喜赦宥布在人寰合眾懽騰
0256a08: 群生慶祝某等誠懽誠忭稽首頓首上言竊惟凡情
0256a09: 擾擾俗業營營室有六窗獼猴日縱其出入藤懸二
0256a10: 鼠鳥兔時任其往來積罪垢於無邊惹塵緣而莫解
0256a11: 愛河汩沒苦海沉淪茲蓋恭過中元二品赦罪地官
0256a12: 清虛大帝陛下金精毓質西極乘權值萬物剝落之
0256a13: 時留造化生成之德蚩蚩赤子憫日用誤犯科條蠢
0256a14: 蠢黎民念愆尤弘施方便恩逾覆載澤重栽培欣逢
0256a15: 降誕之辰敬效聖人之祝香焚玉篆繚繞徑透夫瓊
0256a16: 宮燭炳金蛇掩映潛通乎玉宇伏願網開三面鑑徹
0256a17: 一心放天上之金雞丹詔從口中銜出飛人間之彩
0256a18: 鳳綸音自帝里宣來佩至德於無疆頌鴻慈而罔替
0256a19: 某等無任瞻天仰聖踴躍懽忭之至謹奉表稱賀以
0256a20: 間。
0256a21: 慶水官表
0256a22: 伏以槐楠甫改氣化之運維新霜雪頻仍本源之思
0256a23: 欲動胡焉冬臨大冶倏爾春際小陽慶自此生厄由
0256a24: 斯解某等誠懽誠忭稽首頓首上言竊惟生當末世
0256a25: 時值衰微造業障於干戈林中恒不知而不覺集愆
0256a26: 尤於塵沙劫內迺無重而無輕思寡過之未能圖自
0256a27: 新以無日衾影抱愧屋漏懷慚茲蓋恭遇下元三品
0256a28: 解厄水官洞陰大帝陛下恩波浩蕩膏澤滂流滋化
0256a29: 育以均調切吉凶而同患皇矣上帝憫世界之驚濤
0256a30: 而將育冬官大哉聖人解斯民之困厄而搏轉秋令
0256b01: 乘茲聖誕特竭凡衷采藻采蘋敬抒誠於片念傾葵
0256b02: 傾藿虔表愫於微茫伏願天顏伊邇聖智匪遙鑒此
0256b03: 區區不彼舞松之祝納茲款款薄言上壽之章手足
0256b04: 懽騰中心慶躍某等無任瞻天仰聖踴躍懽忭之至
0256b05: 謹奉表稱賀以聞。
0256b06: 慶佛誕表
0256b07: 伏以梅雨洗新蟬斷續咽聲繞舍衛槐風穿御柳參
0256b08: 差線影絡皇宮祥光並象輦飛來瑞氣隨龍涎噴出
0256b09: 篤生胤子特產聖人某等誠懽誠忭稽首頓首上言
0256b10: 竊惟塵世茫茫娑婆渺渺凡夫博地一場醉夢誰呼
0256b11: 業習彌天萬丈迷雲孰掃不有能仁之慧力疇為界
0256b12: 地之醫王幸悲願以弘深喜端嚴而具足時當初夏
0256b13: 生值令辰茲蓋恭遇釋迦如來金蓮座下四生慈父
0256b14: 三界大師歷劫修因地一聲驚天壤一朝現相周
0256b15: 行七步動乾坤為天上天下之獨尊迺世出世間之
0256b16: 罕匹某等自慚骨俗徒愧胎凡於世為遙未躬逢乎
0256b17: 聖誕其生也晚尤念切夫良期這妙好而無由思莊
0256b18: 嚴之若睹伏願白毫舒采紫臂垂光荷葉蕩青錢彷
0256b19: 彿慈雲籠玉闕蒲鞭搖緣水依稀瑞色映金盆觸景
0256b20: 物而歌颺仰化身之周遍長留儀範永作依皈某等
0256b21: 無任瞻天仰聖踊躍懽忭之至謹奉表稱賀以聞。
0256b22: 佛成道表
0256b23: 伏以瑞雪輕飄色映靈峰千片玉寒梅競放香傳鷲
0256b24: 嶺一枝春行苦周於六年道成臨乎夜半機關迥異
0256b25: 消息非常某等誠懽誠忭稽首頓首上言竊惟生纏
0256b26: 三毒念著六塵即佛即心不識心何從作佛非迷非
0256b27: 悟未經悟到底還迷良由修習之徒為故爾程功之
0256b28: 罔效爰追先覺聿考前蹤鵲宿頂門羨瞿曇巢旋螺
0256b29: 髻蘆穿膝上誇悉達跌作跏趺日冥目而忘機忽舒
0256b30: 眉而破夢緣從攸始跡豈無由茲蓋恭遇釋迦如來
0256c01: 金蓮座下三祗煉性屢劫修真十九踰城雪山數去
0256c02: 重三歲三更悟道殘腊凡來又四朝見如來德相宛
0256c03: 然覺眾生妄想依舊敲翻漆桶宜致嘆於奇哉打破
0256c04: 泥關爰證身於佛矣伏願慈光普浹悲智恒敷幾點
0256c05: 明星俾人人而快睹一雙正眼令日日而常開永續
0256c06: 宗源咸承法印某等無任瞻天仰聖踴躍懽忭之至
0256c07: 謹奉表稱賀以聞。
0256c08: 結制進表代
0256c09: 伏以月值小陽淑氣潛回暖谷年逢大有人心漸樂
0256c10: 亨衢當剝而初復之時迺善以達天之際欲窺佛旨
0256c11: 須演宗風信官某誠惶誠恐稽首頓首上言竊惟至
0256c12: 道難名因強名而名道禪宗莫解期可解而解禪打
0256c13: 破虛空應向爐邊出隻手呼回夢覺還從座上撥雙
0256c14: 眉非存接引之婆心孰示周行之正路儀型不遠期
0256c15: 制宜遵茲蓋恭叩釋迦如來金蓮座下娑婆教主雪
0256c16: 嶺能仁說法四十九年未識從前啟口談經三百餘
0256c17: 會仍於末後拈花寓意在於淵微垂端超乎色相法
0256c18: 本非法言亦無言某馳逐風塵奔勞戎馬日無寧晷
0256c19: 鮮能習淨以安心事每倉忙那得偷閑而學道雖聞
0256c20: 明心見性之理罔諳參玄了悟之方幸曇華再綻於
0256c21: 磐城故制日敬開於法苑乘茲孟冬之月爰結百二
0256c22: 之期伏願教鐸高懸盡提醒夫聾瞶玄音獨唱永震
0256c23: 響於叢林奉龍象而懽騰布藿葵而虔達道場勝利
0256c24: 佛事周隆某無任瞻天仰聖激切屏營之至謹奉表
0256c25: 稱進以聞。
0256c26: 解制表代
0256c27: 伏以雪點紅爐偕東風而解凍金鎔大冶並春色以
0256c28: 增輝噓橐籥於渾淪妙鈞陶於造化時臨大壯期值
0256c29: 滿圓信官某誠惶誠恐稽首頓首上言竊惟靈山啟
0256c30: 教拈花猶笑黃頭少室傳心立雪惟承碧眼顯西來
0257a01: 之大意殃及兒孫建東土之法幢追夫祖禰緣隨例
0257a02: 而舉例為有條而攀條高著鉗鎚弘開爐茲蓋恭
0257a03: 叩釋迦如來金蓮座下三祗證果百億化身生出母
0257a04: 胎便爾周行七步道成夜半豈云兀坐六年因自度
0257a05: 而度人以先覺而覺後本來面目應知箇箇都存生
0257a06: 死關頭直令人人皆破某雖栽祗樹未綻心花幸磐
0257a07: 石成選佛之場就曇華播菩提之種期周百二兩堂
0257a08: 雲鶴共飛騰化被三千無數象龍隨蹴踏擬梯航之
0257a09: 得渡聆鞀鐸而徒聞臨解制而建道場即法筵而行
0257a10: 佛事伏願佛慈昭被聖力匡扶寶杵降魔百萬人天
0257a11: 咸拱伏婆心護教恒沙國土盡依皈永修最勝之因
0257a12: 長培無漏之果宗風大展法席弘張某等無任瞻天
0257a13: 仰聖激切屏營之至謹奉表稱謝以聞。
0257a14: 解制表
0257a15: 伏以東風回暖谷拆開蘭箭生香煦日照高林映帶
0257a16: 梅花增麗萬彙咸資大冶三陽聿轉鈞陶泰運欣逢
0257a17: 善緣喜植某等誠惶誠恐稽首頓首上言竊惟生當
0257a18: 叔季時值凋殘饑饉兵戈幾度頻仍幾度惱關山并
0257a19: 里一番涉歷一番悲聽流移於南北東西隨荏苒乎
0257a20: 秋冬春夏寸因未布片善圖修敬竭葵忱皈投蓮座
0257a21: 茲蓋恭叩釋迦如來金蓮座下三身同體兩足稱尊
0257a22: 廣設慈航渡群流齊登彼岸弘施寶筏攜庶類共越
0257a23: 愛河大哉聖德難量至矣悲心莫罄某等形猶幻泡
0257a24: 質似空花日息營為蝸角蠅頭幾戰浮生夢浪鼠肝
0257a25: 蟲臂經謀覺寤寐以懷慚顧衾影而抱愧所幸五雲
0257a26: 法席時時導出迷途惟期半世塵勞漸漸脫歸實際
0257a27: 乘茲解制略積微勛炳炬焚檀堙雲堆裡豁開雙目
0257a28: 陳松獻石野壑場顛倒瀉一心禮法懺而雪我夙愆
0257a29: 仗黎光而破茲黑業伏願道成向上化浹無言昭察
0257a30: 淵微鑒觀詳於五內憑臨鎖屑葑菲達乎三尊佛事
0257b01: 慶附嘉筵道場隨彰勝利接鄰俱福比里咸安某等
0257b02: 無任瞻天仰聖激切屏營之至謹奉表稱謝以聞。
0257b03: 解制意
0257b04: 伏以罏弘開鑠破個中消息鉗錘高舉敲翻就裡
0257b05: 機關喜法席之頻張慶道場之克備某等言念荊棘
0257b06: 橫身塵勞度日大夢誰能覺仰憑現世醫王昏衢孰
0257b07: 與開但仗當前導士晨鐘暮鼓鏗鏘得自何來玉振
0257b08: 金聲條理終歸實際豈謂玄音無至道須知妙義絕
0257b09: 言詮某等奉鞀鐸於五雲植善因於千載葵衷可獻
0257b10: 聊將蘋藻之供蓮座惟依少襲馨香之味清風生於
0257b11: 座下甘露酒自棒頭雖歉承當卻饒利益伏願常輝
0257b12: 慧日永布慈雲期終制不終儼規繩於處處制解期
0257b13: 不解綿功候於年年龍象頻興水雲並集兩堂欣躍
0257b14: 四眾懽騰眾等無任激切屏營之至謹意。
0257b15: 解制意
0257b16: 伏以嚴霜欲斷淑氣噓回暖谷春瑞雪將殘東風吹
0257b17: 破梅花面喜紅爐之火正熱迺大冶之金初成制日
0257b18: 告圓嘉功宜表某竊念愧承鷲嶺叨續曹溪撫杖履
0257b19: 追隨之徒下番毒手處耕鑒熙皞之域放個婆心故
0257b20: 爾干木隨身不吝鉗錘在握募同檀信廠建禪期草
0257b21: 賊一群且教閉門作活隙駒九十豈云畫地為牢幸
0257b22: 三月已周圓率兩堂而懺解是僧是俗惟祈罪性皆
0257b23: 空乃聖乃神但冀慈光普映方境寧靖佛事興隆某
0257b24: 無任惶悚之至謹意。
0257b25: 懺期修薦表
0257b26: 伏以淑氣初回早見嶺梅綻玉東風聿轉漸看堤柳
0257b27: 舒金正天運泰壯之時迺人心豫謙之候崇修應恪
0257b28: 禴薦惟虔某等誠惶誠恐稽首頓首上言竊惟生當
0257b29: 叔季世值凌夷南北東西落落關山驚跋涉秋冬春
0257b30: 夏茫茫歲月信遷流雖叨兵火孑出之遺黎猶是塵
0257c01: 勞羈縻之醉客寸因未而片善無聞念水木以心傷
0257c02: 思友于而墮淚瞻依罔自報答何由敬竭葵衷皈投
0257c03: 運座茲蓋恭叩釋迦如來金蓮座下傑出靈苗天然
0257c04: 貴胤薰修經累劫踴身早越愛河悲願度群生垂手
0257c05: 先從苦海某等形同幻泡質類空花見網情絲幾欲
0257c06: 剪除斷去名韁利鎖不由絆縛將來幸比屋接於五
0257c07: 雲愧素餐供夫三載乘茲制解略積微勳翻貝葉薦
0257c08: 我宗親啟琅函祐予孫子酬居恒之信願雪過現之
0257c09: 愆尤伏願寶筏弘施慈航善駕若存若沒統濟拔於
0257c10: 無底籃中乃俗乃真盡潛調於沒絃琴上寤寐欣茲
0257c11: 異遘昕夕慶厥奇逢緇素咸安冥陽俱利某等無任
0257c12: 瞻天仰聖激切屏營之至謹奉表稱進以聞。
0257c13: 諷華嚴經表
0257c14: 伏以金篦刮翳篇篇玉屑等空花黃葉止啼箇箇金
0257c15: 錢充寶藏寧謂依經解義何妨借路還家敬諷華嚴
0257c16: 弘宣佛事某誠惶誠恐稽首頓首上言竊惟忝承佛
0257c17: 胤愧續宗綱干木隨身幾度逢場作戲鉗錘在手一
0257c18: 番就地開爐期攝化以無言乃婆心之未了爰搜秘
0257c19: 典普作皈依借此慈航度同儔免臨流而濡足資彼
0257c20: 寶筏攜庶類冀望岸而回頭虔竭愚忱上干聖造茲
0257c21: 蓋恭叩釋迦如來金蓮座下聖智天成慈悲性篤錫
0257c22: 成三段教列小大之乘疊剖五支機分頓漸之路四
0257c23: 十九年無一字由來字字超宗三百餘會匪言詮其
0257c24: 實言言契理眾等性根各異利鈍不同仁見謂仁智
0257c25: 見謂智統希樓閣門開遮不言遮表不言表豈俟別
0257c26: 峰相見伏願遍參知識廣歷由城踏普賢之道場法
0257c27: 旨宣時流酥酪遊毘盧之性海玄音播處湧醍醐無
0257c28: 論有情無情不拘出世入世真靈不昧妙體全彰某
0257c29: 等無任瞻天仰聖激切屏營之至謹奉表稱進以聞。
0257c30: 諷華嚴表
0258a01: 伏以菊謝籬金雁影排空行作字冰生池玉蛩聲聒
0258a02: 砌韻成文雜梵唄以鏗鏘逐檀煙而縹緲衷因事表
0258a03: 法以時宣某誠惶誠恐稽首頓首上言竊惟人生幻
0258a04: 夢塵世空花傀儡場頭徒作千般播弄猢猻室裡那
0258a05: 能一覺安眠幾回夢悸魂搖倏爾心寒膽裂故鄉離
0258a06: 落猶是黃口兒童異域飄零將成白頭老叟愆尤易
0258a07: 積善德鮮聞敬廠微勳演揚秘典茲蓋恭叩釋迦如
0258a08: 來金蓮座下勤修證道方便度人憫赤子之無知簡
0258a09: 其功不簡其過憐嬰兒之有覺許之懺更許之修幸
0258a10: 大法備於華嚴而皈依投於寶藏由域一百一徬徨
0258a11: 躑躅於今朝知識五十三彷彿參尋於此日伏願遙
0258a12: 舒紺目大放白毫炳炬焚檀寶鼎銀床敷猊座獻花
0258a13: 酌水金瓶玉觶映蓮臺俾迷途出自須臾使覺路開
0258a14: 於當下冰消夙障駢集新禧某等無任瞻天仰聖激
0258a15: 切屏營之至謹奉表稱進以聞。
0258a16: 諷法華表
0258a17: 伏以一乘妙道星河朗映中天七軸靈章鞀鐸高懸
0258a18: 午夜提醒群生幻夢爍開庶類昏衢於教為懽而遵
0258a19: 迺實某等誠惶誠恐稽首頓首上言竊惟生秉俗骨
0258a20: 體賦凡胎值佛無緣未獲親承雨化窮經有志鮮能
0258a21: 力究鴻文徒荏苒以逾年但蹉跎而度日箇中消息
0258a22: 既已罕聞就裡機關何從得覷捫心覺愧顧影知慚
0258a23: 茲蓋恭叩釋迦如來金蓮座下道超今古法利人天
0258a24: 為眾生瞻岵之慈尊憫窮兒早令堂前認父作斯民
0258a25: 接引之導士悲火宅快教門外抽身三車任彼乘來
0258a26: 一寶勿令迷去指從分內出自胸中伏願靈山儼在
0258a27: 鷲嶺無忘佛口如佛心誨我深於憐我法音宜法旨
0258a28: 度人甚若教人第居佛事場頭皆被光明會下縱云
0258a29: 罪何罪不消匪曰功亦功可錄從此識皈依之有自
0258a30: 於焉見攝受之無差三有同資四恩普報某等無任
0258b01: 瞻天仰聖激切屏營之至謹奉表稱進以聞。
0258b02: 禮梁皇表
0258b03: 伏以運轉乾坤梅蕊開時心蕊綻時逢泰壯雪花盡
0258b04: 處罪花凋喜天道之維和幸人心之樂善功自新舉
0258b05: 典由舊章某等誠惶誠恐稽首頓首上言竊惟身沉
0258b06: 苦海心汩愛河三毒縈纏那識解粘去縛六根造作
0258b07: 惟甘帶鎖披枷每日用飲食而不知致動靜起居之
0258b08: 罔覺積愆有自寡過未能爰滌丹衷敬陳紺殿茲蓋
0258b09: 恭叩釋迦如來金蓮座下身以類化道自修成名擁
0258b10: 至尊十號具彰難比量果圓正覺一乘頓悟沒遮攔
0258b11: 自度而度人兼出世而入世某等皆屬血氣俱有
0258b12: 心知木本水源孝思彌勤於宗祖蘭芽桂萼志事切
0258b13: 啟夫兒孫第愧報稱之無能且恐創垂之未當仰資
0258b14: 秘密俯盡皈依佛禮千尊覘慈容之有格函開十軸
0258b15: 驗法力之無疆伏願慧光普照悲智常明即幻即真
0258b16: 且效梁皇之往事非夢非覺權敷寶誌之靈文從此
0258b17: 識罪性之本空不在外不在內不在中間於焉念因
0258b18: 緣而不偶也無前也無後也無今際愆尤俱釋障業
0258b19: 齊蠲某等無任瞻天仰聖激切屏營之至謹奉表稱
0258b20: 進以聞。
0258b21: 然天燭意
0258b22: 伏以佛慈廣被聿闇遷善之門聖澤弘敷爰啟修因
0258b23: 之路仗慈光而遍照資慧炬以長明有感必通無求
0258b24: 不應某言念久處昏衢常居暗室明明覺路不知登
0258b25: 躋何從落落光天未解仰瞻奚自甘作迷途之醉客
0258b26: 徒成黑業之苦人敬表惟虔特申白意伏願白毫舒
0258b27: 采紺目垂青納此區區葵藿有心皆可供鑒茲款款
0258b28: 葑菲無物不堪陳既傾奉於無量諸天冀照臨於光
0258b29: 明會上隨衷降格應事呈祥某無任激切悚惶之至
0258b30: 謹意。
0258c01: 建盂蘭會意
0258c02: 伏以恩重三年孝孺動百年之慕身生十月時序起
0258c03: 七月之思凜霜露而懷親乘懽喜而叩佛營盆攄素
0258c04: 集會傾誠某等忝入緇流未酬俗德哀哀父母誰無
0258c05: 鞠育之劬勞杳杳宗親寧忘本源之水木無奈時當
0258c06: 雜亂奉祀莫講於春秋兼以地阻關山廬墓空懷於
0258c07: 夢寐追思有志報答無由值茲中元之期實乃赦罪
0258c08: 之候欣逢帝誕喜荷佛慈禮懺諷經度親資於寶筏
0258c09: 焚檀炳炬破暗出彼昏衢施法食而利益冥途演咒
0258c10: 章而賑濟苦伏願官以帝尊佛從僧祝赦則赦冤
0258c11: 親之罪不但生我二人喜則喜真俗之倫豈止自恣
0258c12: 弟子時辰善吉佛事周圓莫罄葵私仰希蓮茹某等
0258c13: 無任踴躍懽忭之至謹意。
0258c14: 建盂蘭會意
0258c15: 伏以白帝乘權廣布金秋之令地官降誕弘開赦宥
0258c16: 之條觸西風而怵惕凜玉露以悲傷水木思深孝慈
0258c17: 念切某等言念身居幻海事絆塵勞世局紛紜苦馳
0258c18: 求之不暇人生擾攘奈奔逐以難窮三業鮮清四恩
0258c19: 未報值茲中元勝會共建盂蘭道場仰叩如來慶延
0258c20: 聖帝超宗薦祖用酬罔極之恩濟苦拔孤願解幽冥
0258c21: 之厄啟琅函而潛培覺性宣寶懺以密滌愆尤慧炬
0258c22: 照昏衢黑路灼開遊正路瑜伽賑苦爽冥途裂破達
0258c23: 通途各負葵衷統皈蓮座伏願慈光攝受帝德降臨
0258c24: 度三世之冤親同登極樂拔四洲之滯魄並證菩提
0258c25: 方境咸安冥陽普利某等無任踴躍懽忭之至謹意。
0258c26: 建盂蘭表
0258c27: 伏以梧葉飄黃山寺梵鍾雲外冷蘆花吐白汀洲漁
0258c28: 火雨中寒每觸景於風霜覺傷心於水木事因報本
0258c29: 制效營盆某等誠惶誠恐稽首頓首上言竊惟統為
0258c30: 人子各有天倫三尺微軀父兮鞠而母兮育百年孝
0259a01: 養終未慎而遠未追況當亂離之時兼值關山之隔
0259a02: 愁雲慘霧徒傷東奔西逃冷艸荒煙莫問南墦北郭
0259a03: 追思有自薦悼無由茲蓋恭叩如來金蓮座下名稱
0259a04: 大孝德備能仁說法利雙親嚴慈俱生於天上開權
0259a05: 資萬有接引普濟於人間逢茲中元之期結作盂蘭
0259a06: 之會迺僧迺俗乘懽喜而建道場無冤無親仗聖神
0259a07: 而赦罪過蘋藻可采般般信手拈來葵藿宜將一一
0259a08: 隨心獻出供十方之龍象盡一日之盆餐伏願潛資
0259a09: 道力默荷滋培甘露踴醍醐頓使焦腸立潤河沙變
0259a10: 法食能令枵腹頻充苦爽盡卻饑虛宗親咸獲飽滿
0259a11: 凡衷可格聖澤常流某等無任瞻天仰聖激切屏營
0259a12: 之至謹奉表稱進以聞。
0259a13: 藥師表
0259a14: 伏以人心隨剝復創舊即以圖新佛力妙提檇消災
0259a15: 因之延壽感慈悲之無量期悃曲之能伸建作道場
0259a16: 揚為佛事某誠惶誠恐稽首頓首上言竊惟多纏業
0259a17: 障未滌愆尤六根六塵逐因緣而搆十手十目聽
0259a18: 楷視於幽微每積垢而不知致罹面罔覺悔已巳
0259a19: 晚懺猶謂運茲蓋恭叩藥師如來金蓮座下菩薩發
0259a20: 願大覺證身相現琉璃四八莊嚴恒具足道兼明行
0259a21: 十三誓願總圓成拔諸苦於網羅畫眾生而安立其
0259a22: 仰同岵峙蠢似嬰兒稱號聞名一一聲中如覿面歌
0259a23: 功頌德時時念上若依慈爰掛續命之縷用點光明
0259a24: 之炬照開黑業紹起長年伏願弘誓常存悲心不退
0259a25: 件件拈來都是藥允矣濟世醫王般般指處盡皆師
0259a26: 大哉接人導士俾自迷而得悟使絕後以再甦果滿
0259a27: 菩提願符微妙某等無任瞻天仰聖激切屏營之至
0259a28: 謹奉表稱進以聞。
0259a29: 金剛表
0259a30: 伏以煩惱礦堅破除必須於智慧人我山峻摧折乃
0259b01: 證夫金剛消息本自難窮機關由來叵測幻而仍幻
0259b02: 冀亦非真某誠惶誠恐稽首頓首上言竊惟塵情維
0259b03: 繫世網羈縻於道無聞擬說法名為說法而心未悟
0259b04: 思如來意見如來徒添項下之枷未拔腦門之楔事
0259b05: 事憑為實據般般視作堅牢迷卻心珠昧茲秘典茲
0259b06: 蓋恭叩釋迦如來金蓮座下身似虛空法如筏喻著
0259b07: 衣持缽偶焉舍衛城頭洗足收衣倏爾蓮花座上演
0259b08: 楊妙法言言破相為宗漏洩玄機字字歸根匪實其
0259b09: 鮮明四句豈諳全經色見聲求面目依稀還錯過電
0259b10: 光泡影形容彷彿俱差池布施妄比於河沙莊嚴罔
0259b11: 侔夫身相伏願清予夙障啟我靈根識四大之本空
0259b12: 鏡裡花兮水裡月知三心之莫得夢中事也影中形
0259b13: 名以難名壞而不壞某等無任瞻天仰聖激切屏營
0259b14: 之至謹奉表稱進以聞。
0259b15: 彌陀表
0259b16: 伏以方絕東西心淨便成西域國無苦樂身嚴即是
0259b17: 樂邦接引憑大覺之慈尊薰修在中懷之篤摯蓮開
0259b18: 九品光徹三途某等誠惶誠恐稽首頓首上言竊惟
0259b19: 體受凡胎心縻世網茫茫苦海不知飄落何從渺渺
0259b20: 愛河一任沉淪莫曉既頭出而頭沒且數往而數來
0259b21: 苦失足於穢泥思化生於淨土勤於寤寐出自肫誠
0259b22: 茲蓋恭叩彌陀如來金蓮座下白毫宛轉紺目澄清
0259b23: 悲願度眾生每向娑婆垂隻手慈衷矜庶類時從界
0259b24: 地著番心大哉弘誓之難量允矣深思之莫報某等
0259b25: 專持名號注想容顏妙好莊嚴天上天下難比況哀
0259b26: 憐攝受人非人等悉歸依觀掌上之明珠隨心花而
0259b27: 燦爛睹頂間之毫相逐素影以舒徐仗作導師依為
0259b28: 慈父伏願提攜赤子撫育嬰兒莫教墮入塵勞寶網
0259b29: 光中常化現直令登於彼岸金繩界上聽逍遙聲聲
0259b30: 念處盡彌陀步步行時皆極樂冤親總利真俗咸孚
0259c01: 某等無任瞻天仰聖激切屏營之至謹奉表稱進以
0259c02: 聞。
0259c03: 觀音聖誕表
0259c04: 伏以玄鳥新分雨洗淡紅桃萼嫩黃鸝乍囀風搖淺
0259c05: 碧柳絲輕當時序之芳辰值聖人之佳誕懽騰莫既
0259c06: 慶祝何窮某等誠懽誠忭稽首頓首上言竊惟形氣
0259c07: 雖同根莖各異芸芸庶類都乘二氣生來挺挺至人
0259c08: 獨自群倫拔出良由薰修於屢劫故爾示現於一朝
0259c09: 篤鍾非常誕生不偶茲蓋恭遇觀音大士猊座下三
0259c10: 摩證道自在安身紫竹林中一線爐煙遶鸚鵡普陀
0259c11: 嵒畔滿瓶甘露澍楊枝稱大悲而大慈兼救苦而救
0259c12: 難某等顓愚賦性傀儡成形汩沒愛纏多積三生之
0259c13: 罪障感孚至德冀成萬種之提攜逢茲聖誕之期特
0259c14: 盡凡忱之祝伏願曲垂慈照廣運悲心救苦尋聲統
0259c15: 眾生總歸於寸地分身應化如片月普映於千江百
0259c16: 千手目百千光萬億神通萬億顯時時覿面在在聞
0259c17: 名某等無任瞻天仰聖踴躍懽忭之至謹奉表稱賀
0259c18: 以聞。
0259c19: 地藏表
0259c20: 伏以苦趣沉淪超昇必資於聖力冥途浩渺
0259c21: 賴於慈航非仗悲願之弘深疇作提攜之方便銜恩
0259c22: 有自報答無由某等誠惶誠恐稽首頓首上言竊惟
0259c23: 冥陽異道苦樂殊途積罪業於生前行不著兮習不
0259c24: 察受波吒於沒後晝無息也夜無停縱追悔而無能
0259c25: 但嬰當之莫脫如斯苦楚誰實致之若爾冤仇孰為
0259c26: 解矣茲蓋恭叩幽冥教主本尊地藏王菩薩猊座下
0259c27: 如來上首菩薩應身手掌明珠萬道毫光烜地府肩
0259c28: 擔錫杖一莖寶樹度慈親仰弘誓於無窮知慈衷之
0259c29: 未罄某等鮮修善業多作罪因憶生我之劬勞昊天
0259c30: 罔極思撫予之鞠育滄海難量愧溫清未效於枕衾
0260a01: 乃定省猶疏於晚旦罕將菽水遺恨終天誠恐堂上
0260a02: 之雙親過為兒孫之計反因庭前之稚子致添父母
0260a03: 之愆冥冥不忍低徊暗暗難堪打算伏願孝通人已
0260a04: 德被存亡念人人有報本之心各利宗親登彼岸俾
0260a05: 個個得出離於苦咸消罪業等河沙盡度眾生悉空
0260a06: 地獄某等無任瞻天仰聖激切屏營之至謹奉表稱
0260a07: 進以聞。
0260a08: 
0260a09: 
0260a10: 三山來禪師疏語錄卷上終
