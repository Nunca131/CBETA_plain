0505a01: 吹萬禪師語錄卷之九
0505a02: 嗣法孫燈來重編
0505a03: 偈
0505a04: 識楞嚴傳命
0505a05: 或問命者何，出入暖與識，三者次第來，唯識乃始作，
0505a06: 識動想緣生，出入息成就，暖氣由息彌，此則四大具。
0505a07: 所以十二因，鉤鎖成三世，劫流若恒沙，沙盡劫猶在。
0505a08: 何乃諸眾生，長迷不自悟？非獨吾教然，三家原一爾：
0505a09: 在儒曰知命，在道言復命，釋故曰傳命，親切莫加此。
0505a10: 惟冀諸學人，知命當求復，復己已命不傳，還我無聲臭。
0505a11: 菩提圓覺心，涅槃相如是。
0505a12: 盂蘭盆偈
0505a13: 佛說歡喜日，鉤錐齊放下，所以令營盆，百味從此出。
0505a14: 一輪當三五，如隱身三昧，體用咸收攝，是名佛歡喜。
0505a15: 妄情不肯伏，恒起內三業，恃氣成虛憍，是名目連母。
0505a16: 伏情返乎性，性依白淨識，蘊使皆不生，是名飯僧眾。
0505a17: 當知目連孝，人各皆具足，法如是供養，平等無疑惑。
0505a18: 五蘊十二因緣偈
0505a19: 青山頂上一樹花，觀者只望紅英來，誰知花從葉上
0505a20: 開，復誰離葉論其幹，幹雖樹身固自然，非根無能得
0505a21: 潤發，所以五蘊及因緣，本末還他一株樹，生兮無明
0505a22: 緣行去，滅兮色受想而來，觀者只在樹邊研，莫識青
0505a23: 山原自在。
0505a24: 惺學人十八偈
0505a25: 多羅了義法，其旨在言外，一向肖蠹魚，于法何干涉。
0505a26: 若采文句身，即句而演理，理悟歸本源，心法無所有。
0505a27: 入此佛圓通，光滿塵沙趣，如一月中天，川流皆自得。
0505a28: 心性是何物，教人擬南北，會得頻來機，宴無不是者。
0505a29: 草上有瓊樓，雙眼不能見，披月帶星行，懷寶乞他市。
0505a30: 以此妙蓮花，曉說窮兒喻，肯歸就父時，步步常自在。
0505b01: 堅溼暖動物，本來無覺知，何故雜識陰，而起諸妄想。
0505b02: 妄想一生矣，潤業不能了，幸得無位人，幻我真三昧。
0505b03: 一入性海中，灼爾紅輪現，卓越出蒼穹，上下何殊別。
0505b04: 浩浩碧流波，輪轉何曾已，誰在不已中，攪成三昧水。
0505b05: 苦海石蜜甜，火燄寒冰冷，說與觸途人，不可謂無作。
0505b06: 一自華嚴藏，脫出香海印，花落閒鳥啼，風清明月墜。
0505b07: 有時林禽飛，有時林禽宿，飛宿不同時，問取枝在否。
0505b08: 客身離枝久，本來昧卻無，白出而青入，莫怪家犬吠。
0505b09: 我來開一徑，再不得亡羊，岐路令人迷，佛法障人眼。
0505b10: 荷葉灑清香，松花食可飽，不入功德林，生相倩誰棄。
0505b11: 所以無行作，覺法自性性，出自獅子絃，一彈驚百獸。
0505b12: 恁麼而行腳，隨波適智用，把柁生滅中，何常有生滅。
0505b13: 有情無情咸一器，誰是綱維有無者，百花春到黃鸝
0505b14: 飛，萬卉陽回白魚戲，飛躍不同上下殊，問取青山並
0505b15: 綠水，一器空隨一器空，一一器中空何別。
0505b16: 六箇門頭一樹花，根蒂無知任分別，互用串成潤業
0505b17: 生，淪入五趣教誰替，多羅義了肖豹文，播迦空處如
0505b18: 虎變，鬱鬱蔥蔥難自知，舉似人前只者是。
0505b19: 落花流水亂春風，路上行人抱明月，花如明月景一
0505b20: 如，多足蜈蚣不並得，火燄說法佛佇思，鼓聲傳語天
0505b21: 帝聽，日用尋常不可量，一性之中無物捨。
0505b22: 取捨在境不在心，兩足安能離大塊，水到成渠明月
0505b23: 投，隙開有空清風至，清風明月不曾來，渠水隙空亦
0505b24: 不去，見聞覺知本無生，善用頭頭觀自在。
0505b25: 音聲不在語言中，形色何曾四大裏，百萬塵勞隨好
0505b26: 生，掉臂原來度無極，扁舟夜火秋煙冷，空潭霜樹蘆
0505b27: 花白，淺水歸來傍月眠，誰是漁人休歇處。
0505b28: 忘心除境靜，何曾識浪遷流非是動，陶輪在手我空
0505b29: 行，維摩世界難分別，問取木人石女聽，駕起泥牛鐵
0505b30: 蛇走，活鱍機關孰比倫，珠在盤中隨便轉。
0505c01: 問余日用用何事，饔飧行住及坐臥，太空本是無事
0505c02: 人，鳥啼花笑又流水。
0505c03: 頑石偏能識至人，不是生公不相識，應憐蛙聲苦且
0505c04: 輕，未明者箇苦無量。
0505c05: 冬日寒風秋日霜，雪上烏雞誰使然，智者不隨變態
0505c06: 遷，終日變化而無用。
0505c07: 性中有覺海中漚，山河大地從此起，果然得箇好兒
0505c08: 孫，頭頭觸著金銀庫。
0505c09: 薄梵仙陀何處尋，只在老僧拄杖下，東打西敲總不
0505c10: 知，又是阿誰來聽響。
0505c11: 凡夫早已敷華座，聖賢猶自苦婆心，所謂知事煩惱
0505c12: 多，不知事者瞞頇過。
0505c13: 示眾偈
0505c14: 一心一切心，一法一切法，因法故說心，無法心何有。
0505c15: 是心亦非有，是心亦非無，非有非無中，法法從此起。
0505c16: 是法亦非真，是法亦非妄，非真非妄中，心心從此住。
0505c17: 是心不是心，是法不是法，五陰十二入，十八積聚義。
0505c18: 有無俱幻對，真妄同影合，打破有無關，真妄隨緣露。
0505c19: 妄現密菩提，妄現真如佛，八萬四千門，塵塵琉璃地。
0505c20: 真現生死根，真現煩惱本，百億須彌山，事事皆無礙。
0505c21: 煩惱煉真如，菩提銷生死，以相填道路，敲冰來煮水。
0505c22: 鑽甚金剛圈，吞甚栗棘蓬，恁麼會得來，一碗閒茶飯。
0505c23: 凡聖猶如戲幕人，事事物物直如此，扯斷繩索趯倒
0505c24: 臺，一一從頭假透底。
0505c25: 禱雨有應
0505c26: 天不雨珠，為我心珠，天不雨玉，為我心玉。男兒若有
0505c27: 淨肝腸，可是聖賢諸佛具。時節到來漏一些，十方法
0505c28: 界彌真氣。化作風雷惺四生，化作甘霖潤九地。不然
0505c29: 徒為賤丈夫，絕倒人間何所似。
0505c30: 物我偈
0506a01: 一籠竹一卷山，榕樹小石臺寬，不向你道，又說吾慳，
0506a02: 分明直是者些兒，南北東西任往還。
0506a03: 坐禪
0506a04: 喜坐禪，來坐禪，兩輪燈影照四壁，月初圓，開口成外
0506a05: 道，揚眉落二三，要知吾家真消息，日上三竿猶更眠。
0506a06: 閱寒山詩數偈
0506a07: 我愛寒山子，拈語不粘唇，因風吹野火，喚惺眾生心。
0506a08: 又愛拾得子，言麤而理真，言麤令人怕，理真令人欽。
0506a09: 豐干太饒舌，寒山太做作。拾得雖風狂，去後無蹤跡。
0506a10: 好箇呂臺州，眼中添三屑。打鼓弄琵琶，還須吹萬訣。
0506a11: 寒巖三貧士，卻也愛風流。在在捏空花，處處泛虛舟。
0506a12: 一朝被人破，只得向石遊。問取均提兒，金毛豈是牛？
0506a13: 廚下洗器者，解泛火中波。不吹離騷韻，便唱紫芝歌。
0506a14: 衲衣披破雲，木履登愛河。相看只一笑，吾莫如之何。
0506a15: 丈中獨無事，寒山傍雪飛。謂我閒些箇，勞他相似危。
0506a16: 出錫煙霞捲，歸來泉石輝。不是愛如此，身心已離微。
0506a17: 老人怕我笑，我怕老人哭。哭非陵行婆，笑是彌勒佛。
0506a18: 一箇肚皮大，兩眼光如燭。手裏把豬頭，舌上青蓮出。
0506a19: 窮子不就父，含飴枉弄孫。箇裏須知機，可中自有人。
0506a20: 何以樂吾趣，笑指松柏新。吩咐善財兒，無勞過百城。
0506a21: 紅塵飛野馬，朽御莫可把。擬欲烹小鮮，誰是陶漁者。
0506a22: 不然化人居，虛心不肯下。歸之塞上翁，得失無生也。
0506a23: 野里有人家，輕煙深樹杪。溪鳧岸上飛，停停落箇小。
0506a24: 園翁不厭貧，山叟豈辭老。我去喜相逢，笑殺芝蘭草。
0506a25: 郭外羊腸路，灣灣曲轉斜。薄暮馬蹄輕，行人不耐些。
0506a26: 綠火山頭出，驚心入鬼家。回向月輪孤，滿地灑銀沙。
0506a27: 示學人
0506a28: 樓子道人逐巷求，誰知彌勒醉高秋，一聲唱惺西來
0506a29: 意，你若無心我也休。
0506a30: 亡僧感寓
0506b01: 漚生漚滅原在海，設無生滅漚何從？我身浮遊天地
0506b02: 間，且有大覺在其中。誰信空生大覺裏，四海又向空
0506b03: 中起。何如覺破此幻身，幻與非幻同生死。誰同生？落
0506b04: 花啼鳥嘯陽春。誰同死？翠柏蒼松溼秋雨。日用尋常
0506b05: 是甚麼，昧卻依舊從頭數。
0506b06: 病中受藥偈似羽霄居士
0506b07: 泡幻雖不實，卻在泡幻中，隨流固不礙，痛癢豈無蹤。
0506b08: 既是痛即我，癢處孰非儂？古者四事供，藥石可為功。
0506b09: 牛乳曾潤佛，詎敢執其空？所以居士巧，能調四大通。
0506b10: 藥還非藥本，病全非病容。為報知音者，雪火一爐紅。
0506b11: 飛流天鼓偈
0506b12: 初夏既念日，我佛長男生。余以受請故，率眾臨菊隱。
0506b13: 菊隱雖曰庵，其崖號和尚。不知自何代，相傳及于此。
0506b14: 庵中有主人，歷然融然者，天親與無著，皆出陳氏族。
0506b15: 久來親函丈，所以重復延。入院纔三朝，經行于溪岸。
0506b16: 其日已巳崦嵫，流光橫飛度。政于絕頂間，化而為兩輪。
0506b17: 光則內虛明，外而旋火焰。眾見斯瑞已巳，各贊為希有。
0506b18: 畏愛猶未卒，忽聲如天鼓。一椎再不擊，于地皆震動。
0506b19: 繼而揭周易，離為火，變以六二爻。曰黃離元吉，
0506b20: 辭謂擔大業。文明于後世，上治及下澤，普利無不到。
0506b21: 我觀法器根，唯有誠與信。天垂象以示，策進無愈此。
0506b22: 天鼓尚說法，心性尚文明。得到中虛已，事事真無礙。
0506b23: 我以如是說，領荷天中教。勿謂余饒舌，自有證盟者。
0506b24: 靜坐聞鳩聲
0506b25: 靜坐獨無事，誰參五味禪。一聲鳩喚語，呱呱是真傳。
0506b26: 即此物，非他物，鼯鼠曾指逍遙窟。
0506b27: 淫雨
0506b28: 天公不見過，總為肚皮大。誰有分別心，雨暘各其所。
0506b29: 既是大慈悲，法堂當剖決。多處不須霪，少處如意落。
0506b30: 山中煙雨有感
0506c01: 入山住得四十日，十日寒兮一日暴。不覺深夜煙雨
0506c02: 中，慧光靈靈忘損益。閒來無事讀莊周，多羨山人老
0506c03: 白頭。金闕銀宮不足貴，義臺路寢卻成憂。兩臂已巳知
0506c04: 輕天下，況復吾身先之秋。清冷稠木及廬水，卞隨務
0506c05: 光北人矣。早知珠林別有春，怏怏徒勞速其死。
0506c06: 雲山偈
0506c07: 天上雲似山，地下山似雲。不識雲山旨，勞勞虛實分。
0506c08: 積氣以成塊，蒸塊復成雲。無何而上下，不分而有分。
0506c09: 我已見佛性，性地非空形。水火及見識，七大全而真。
0506c10: 以此方知幻，知幻知佛身。圓通非有隔，無生無不生。
0506c11: 簡古人書字偈
0506c12: 余獨偏愛書，又復偏愛字。非是性偏愛，古人亦如是。
0506c13: 晦堂無餘金，卻有閒書史。擔囊兩竹籠，妙喜稱之至。
0506c14: 所以讀古書，則與古人居。所以頌古詩，則與古人期。
0506c15: 孔氏之家訓，學者亦可師。唯有坐禪箴，又不當如此。
0506c16: 見山不是山，見水不是水。但得透過來，依舊是山水。
0506c17: 幻人寫幻字，幻人作幻書。遺與幻人讀，讀之成幻佛。
0506c18: 幻佛既屬真，法王大地身。五千四十八，則則是傳心。
0506c19: 眉毛原來直，鼻孔亦非橫。風流自不得，何關萬象形。
0506c20: 示蔚西堂四偈
0506c21: 秋風凄，冬風吹，木葉飄飄亂如雨。為是葉來風上飛，
0506c22: 為是風從葉邊起。有時葉落風歇腳，山色寥寥誰是
0506c23: 你。
0506c24: 愛日清，山色寒，野老何曾斷火煙。閣底煨爐烹芋粒，
0506c25: 鐺中煎水入龍團。從他李泌汪若水，到此旋知世界
0506c26: 寬。
0506c27: 樹葉黃，霜風燒，唯留楓色似春桃。不知根性自然紅，
0506c28: 不知時令逞其嬌。夜來細問玄冥使，遍照光中不動
0506c29: 搖。
0506c30: 何似松，何似柏，柳綠桃紅不是久，顏色冰聲萬木凍。
0507a01: 雲黃天下雪，澗底溪邊骨力強，嘗伴芝蘭相俊潔，禪
0507a02: 和子，聽余說。
0507a03: 示行腳僧
0507a04: 薰風香，蒲劍綠，白雲煙裏夢初足，下榻扶笻問遠人，
0507a05: 欲之白下橋頭否？詢道行腳事如何，月影蘆灣浪花
0507a06: 續。
0507a07: 實行偈
0507a08: 學道不離心，離心不見道，認得真心處，豁然通三要。
0507a09: 無非即是戒，無亂即是定，無癡慧日生，何必尋經論。
0507a10: 是心亦非一，是心亦非三，心尚不可得，阿誰心外參？
0507a11: 參與不參等，心與非心一，端的在其中，畢竟無巴鼻。
0507a12: 呵呵逐影人，馳馳徒勞力，誰知草鞋裏，是渠真面目。
0507a13: 示明寰禪人刺剌血寫法華經
0507a14: 四大相聚，造色圍空，空中幽隱，上徹下通，積熱成氣，
0507a15: 積陰成血，順則鮮紅，逆則潔白，所以禪人，效普賢願，
0507a16: 書血成字，微塵中現，微塵有經，不離一色，多寶全身，
0507a17: 恁麼乃得。
0507a18: 示東旭禪人二首
0507a19: 追尋者箇義如何，觸處逢渠秪恁麼。尊貴尚嫌千口
0507a20: 少，貧窮猶恨一身多。鏡花燦影非唯識，水月幽清豈
0507a21: 末那。沙界有情雙眼底，等閒泛動湧金波。
0507a22: 一尺龜毛十寸深，無端月下自成陰，隨緣到處皆稱
0507a23: 拄，方便由人話作心，熱鐵不離泉裏凍，寒冰直在火
0507a24: 中尋，能將沒手拋天地，戶戶門前觀世音。
0507a25: 觀桃花十首
0507a26: 籬邊香細暖風來，小樹銀紅花自開，消息已到靈雲
0507a27: 手，摑動須彌把賦裁。
0507a28: 靈英點就芙蓉色，不犯枝頭也大奇，覿面相呈來意
0507a29: 好，香風穿過綠楊絲。
0507a30: 因緣乍結胭脂嫩，謹守香唇不敢開，為報單傳關捩
0507b01: 子，輕身才後落梅來。
0507b02: 嬌顏露出非干色，葉上輕紅豈是煙，開卸尋常人不
0507b03: 訝，都來昧卻粉牆邊。
0507b04: 動口無言笑滿腮，幾回香自樹邊來，一枝折向窗前
0507b05: 過，惹得遊蜂上講臺。
0507b06: 野情恰好東林玩，夾竹紅花帶笑開，問取宗門一句
0507b07: 子，春前不昧臘梅來。
0507b08: 花神窈窕弄陽春，朵朵含煙樹上新，輕薄不隨流水
0507b09: 去，落殘猶傍老山親。
0507b10: 春到林園暖日遲，門前花萼忽橫枝，拈來道破東風
0507b11: 意，萬紫千紅一笑時。
0507b12: 經行未到東山徑，滿目繁英已照人，老衲不妨花葉
0507b13: 墮，翩翩蝴蝶賞芳辰。
0507b14: 花鳥和人一樣紅，秪緣人在此花中，翻身不怕風流
0507b15: 礙，雲月溪山到處同。
0507b16: 觀雪
0507b17: 冽風陣陣鼓寒霜，玉甲無端落歲狂，多少行人看是
0507b18: 雪，不知春水賴渠藏。
0507b19: 輕綿乍落黃雲下，山色層層帳白羅，野衲閒時雖似
0507b20: 雪，何如親向雪中過。
0507b21: 觀竹
0507b22: 竹葉青，竹葉綠，青青綠綠觀不足。風舞動，敲我耳，梵
0507b23: 音海潮和煙起。揆其根本節節空，卻也隨緣知箇裏，
0507b24: 老僧竹，竹老僧，何須更問情無情。一顆圓明只者是，
0507b25: 任運瀟灑四時新。
0507b26: 觀蘭
0507b27: 蘭花香，蘭花清，清清氣息香滿亭。我過階前若不識，
0507b28: 無端鼻孔又通神。怪來莫訝老湛堂，巖桂曾傳太史
0507b29: 黃。喚作吾無隱乎爾，撒手回頭歸故鄉。
0507b30: 觀杏
0507c01: 杏花紅杏花白，春風粧就好顏色，不因時節喜相逢，
0507c02: 歲歲風流何處洩，老僧冷眼直一看，昨日纔濃今日
0507c03: 淡，還我根底一枝來，明年又鬥春風亂。
0507c04: 浪花
0507c05: 傍石隨江任意裁，幾回風浪代春催，一枝帶雪纔驚
0507c06: 放，滿架墻薇鬥月開。
0507c07: 示燈世
0507c08: 指窮薪火不相遺，金粟和光雅順時，遍照此身心是
0507c09: 慧，佛華甘露世中飴。
0507c10: 無我為偈
0507c11: 依他門戶總成癡，脫盡簾纖我自為，只須頭尾都埋
0507c12: 縮，一任顛狂似不知。
0507c13: 問我生涯無箇事，隨緣放曠匪膨脝，作用眼聾鼻又
0507c14: 啞，笑殺寒松隊隊蒼。
0507c15: 野老家常只自覺，粥飯饒餐米不殘，臥得雪林寒似
0507c16: 火，噴鼻梅花香滿川。
0507c17: 有舌無口難說話，燈籠露柱各自知，還他一味相應
0507c18: 草，流水行雲在處奇。
0507c19: 三十年來覓此難，誰人弄得巧成憨，于今變作金剛
0507c20: 手，搖動虛空徹骨寒。
0507c21: 擬金粟老人不離山偈
0507c22: 從今一日不離山，指掌崑崙任我攀，玉線抽牽空匣
0507c23: 裏，鴛鴦飛舞野雲間，坐中日月燈前影，眼底人天鏡
0507c24: 上斑，縱臥渾無兜率夢，鼾聲震得老僧閒。
0507c25: 天雨天晴
0507c26: 細雨瀟瀟山色秋，深林閒殺老陀頭。上堂無事頻敲
0507c27: 唱，半偈天花滿四洲。乾殼輕輕舊夢裏，彩雲閃閃畫
0507c28: 圖中。試將扇影方樵鹿，到處人天海日紅。
0507c29: 閒偈
0507c30: 陶潛冒雨增豪趣，茂叔簽文更述奇，知他原是隱君
0508a01: 子，招引同儕把韻推。
0508a02: 如用之四偈
0508a03: 當年漏逗幾多時，此日門開只自知，問取者般何所
0508a04: 有，不拈拄杖便揚眉。
0508a05: 昔時解醉寂寥酒，那識頭頭自縛纏，不是一覺如紛
0508a06: 碎，幾乎昧卻掣顛仙。
0508a07: 野馬紅塵事有無，都來著眼不成麤，遍地黃金開佛
0508a08: 面，癡人猶礙笑浮圖。
0508a09: 拈椎豎拂尋常事，心境繇人會我機，錐下莫能知痛
0508a10: 癢，白雲依舊滿柴扉。
0508a11: 示學人
0508a12: 春來花雨亂飛忙，幾度人情殆可傷，幸得枝頭無箇
0508a13: 事，逢人敲打漫商量。
0508a14: 三三兩兩沒來繇，到底還他事未休，我若無情雄一
0508a15: 棒，淡煙籠竹便生愁。
0508a16: 昨夜樓前看放花，今宵燈火在誰家。未明者箇徒瀟
0508a17: 灑，昧卻黃金覓浪沙。
0508a18: 乍寒乍熱
0508a19: 昨日晴如火，今朝雨如冰，火時日氣太熱煞，冰時雨
0508a20: 氣太寒生。深山獨無事，寒熱也著侵，侵時老僧不回
0508a21: 避，隨他寒熱露全真。全真露卻如何？正恁麼時不恁
0508a22: 麼，蓋色騎聲天地外，風行草偃奈渠何。
0508a23: 山童採得木子，味若胡椒，每烹蔬調湯，深足予
0508a24: 意，遂成四偈
0508a25: 人道肥甘濟市朝，壤餘何處不成驕，豈如草舍雲峰
0508a26: 上，木子烹芹味最饒。
0508a27: 當年行腳楚荊來，入坐荷香滿袖開，野蔬鼎調誰作
0508a28: 味，山椒一粒勝鹽梅。
0508a29: 坐臥雲霞況逸多，逢原左右採樵歌，一枝摘向行廚
0508a30: 裏，碧影清光六味和。
0508b01: 萬錢一食箸猶難，誰向肥濃把味寬，菊隱山頭清素
0508b02: 雅，菜羹無恙是身安。
0508b03: 
0508b04: 
0508b05: 
0508b06: 
0508b07: 
0508b08: 
0508b09: 
0508b10: 吹萬禪師語錄卷之九終
