0859a01: 鶴山禪師執帚集卷下
0859a02: 
0859a03: 記室德敷錄
0859a04: 序
0859a05: 吼崖和尚語錄序
0859a06: 和尚示寂之明年，門人上授等編其二會語錄，將流
0859a07: 傳於世，請一言以冠其首。余告之曰，余烏能為爾和
0859a08: 尚作序哉。請再四，乃勉應之。序曰。夫列祖相傳之道，
0859a09: 上下古今繩繩不絕者，宗旨也。宗旨不明，大法焉透
0859a10: 清淨心光認為實法。三峰師翁以不世之資，抉滹沱
0859a11: 之奧，奮捐七尺，血戰綱宗。開玄要於沸鼎之秋，驗英
0859a12: 雄於透關之日。令生死魔軍不倒豎降旗，太平寰宇
0859a13: 不癡頑斬盡者不止。豈特稱濟北功臣，直謂之滹沱
0859a14: 復出可也。今去臨濟千有餘歲。大法既衰，其間盜名
0859a15: 字者不可勝數。若非腳下同符三聖興化，乘時而出
0859a16: 翼扶法運，則何以俾逐鹿之徒狂機頓息。我先師聖
0859a17: 恩老人，躬膺末命，中興祖山，三十五年大其獅吼。櫛
0859a18: 風沐雨，蒞眾勤勞，卒為宗門砥柱。克紹宏模，功勳蓋
0859a19: 代，洵法門之盛事也。當是時，海內崇其道化，如汾州
0859a20: 雙髻，儼然再來。嗟乎，先世之建立光明如此，而為之
0859a21: 後者不能繼武承勝，接其標流，豈不令披燈續史之
0859a22: 賢瞻妙高而詠歎哉。吼和尚以分座宿將，起而嗣之
0859a23: 二十餘年。不言之教，電激風馳。不令之機，山行水立。
0859a24: 至若奪五宗之旗鼓，剖差別之門庭，開開闔闔，變變
0859a25: 化化，如天之象緯，人之絲綸。雖本於家法，神而明之，
0859a26: 皆不出吾和尚掌握中。所謂先後同揆，古今一轍，不
0859a27: 其然乎。聞和尚在天目時，截甕為鐺，燃膏代獨，苦參
0859a28: 力究，方得了一大事因緣。既而出世武林大覺禪寺。
0859a29: 寺為密菴傑祖開山之地。重披荊莽，提唱宗風。靈隱
0859a30: 老和尚歎為猶子之賢，而遣使齎供，并為增置寮舍。
0859b01: 其亦有玅喜天童之遺風歟。嘗攷之燈史，古來尊宿
0859b02: 名重王侯者代不乏人，而修齡宿福未必能兼。和尚
0859b03: 得五百餘甲子，去趙州之年不遠。其主祖山，恒滿萬
0859b04: 指。福與齒俱隆。及其晚年，會
0859b05: 聖駕南巡，駐驆優崇。曠典近古未有。蓋其一生沖懷恬
0859b06: 澹，耆艾康強。儀式型祖宗之德，激揚開後學之蒙故。
0859b07: 一語一言，取法從上。讀是錄者，須向筆墨未形，齒縫
0859b08: 未開會得，早落第二。若止以父母所生之眼尋行逐
0859b09: 句，豈和尚說法之意哉。
0859b10: 萬峰同戒錄序
0859b11: 禪宗律學，佛祖慧命所在。方今法道下衰，人根卑弱。
0859b12: 擔荷如來心印者可不並勵焉。昔世尊道成，說修多
0859b13: 羅而宣戒法。戒之義大矣哉。蓋三世聖人，歷代賢哲，
0859b14: 自此而出。三千威儀，八萬細行，自此而生。菩提涅槃，
0859b15: 真如解脫，繇斯而起。煩惱塵勞，無明惡業，繇斯而斷。
0859b16: 然則斷無所斷，起無所起，生無所生，出無所出。如是
0859b17: 精研，如是成就，於法於心，離諸染著。豈惟波離尊者，
0859b18: 儼然如在。即三峰師翁纘述弘戒，法儀流布末世，顯
0859b19: 示如來光明之體。遐邇尊崇，無有窮盡矣。聖恩自先
0859b20: 老人闡化之後，三十餘年，後先一轍。邇者華頂仁兄
0859b21: 和尚繼主祖庭，三吳新學來茲求具。濟濟英賢，于斯
0859b22: 為盛。余行愧荒蕪，叨居末座。不圖禪律凋零，復獲睹
0859b23: 其大觀。雖三壇木叉，不隨時升降。而和尚之循蹈矩
0859b24: 矱，惟祖武是繩。至於提唱真乘，使人重見滹沱祖令，
0859b25: 其扶樹正法之功豈小補哉。將來大暢先猷，奔騰龍
0859b26: 象，布靉靆之慈雲，澍滂沱之法雨，德風薰被，又何讓
0859b27: 南山律虎而已哉。展此而得師法相承之據，并以知
0859b28: 南詢煙水之蹤。一期同學，幸毋忽諸。是為序。
0859b29: 又
0859b30: 靈山設教，有禪講律之諸門。先聖宏綱，在戒定慧之
0859c01: 三學。然有律則禪講方嚴，得戒則定慧始固。斯乃今
0859c02: 古同風，後先一轍者也。無奈法久弊生，以致波旬蕩
0859c03: 檢。賴古心馨和尚乘木叉願輪，巨荒再闢復得三峰
0859c04: 藏師翁。具金剛道力，戒法流傳。南山律學，鬱然中興。
0859c05: 今海內戒壇規範嚴整。所以眼目人天，津梁凡聖者，
0859c06: 皆稟二老人之宏模廣化。雖謂聖師再出，誰曰不然。
0859c07: 鄧尉自三世以來禪律並行。每歲四方英達不呼而
0859c08: 至。余忝繼祖席，勉紹家規，深愧道業荒蕪，奚堪師表。
0859c09: 敬遵祖父之矩矱，為新學之梯航。現前一眾，得遘勝
0859c10: 緣，可謂不費纖心，立成僧寶。應當生慶，出苦海之浮
0859c11: 囊。兼用懷慚，勗比丘之實德。具定慧以圓三學，登賢
0859c12: 聖以報四恩。所以上翼
0859c13: 王綱而下資世福，端在是矣。故先列二師七證之臘德，
0859c14: 次書四方同學之生緣。登斯錄者，不特秉承可攷，并
0859c15: 以徵異日師範人天，豈止誌一時之盛事云。
0859c16: 翠峰和尚頌古序
0859c17: 今之荷拈華擔子者，不務行解，惟逞詞鋒，不明性源，
0859c18: 徒守杯勺，所以不能上光列祖，下鑿後英。君子未嘗
0859c19: 不深歎息也。靈山一會，自擔雪老人潛輝以來，法雨
0859c20: 滂沱，人天欣慰。字兄和尚從楚中歸，繼席茲山。三吳
0859c21: 學士翕然響風，無不謂先靈巖儼然如在，而門人此
0859c22: 公。花藥相隨，深入堂奧。是真得見地諦。當者絕無些
0859c23: 子軟煖習氣。余愛之重之。適翠峰虛席，字兄命往住
0859c24: 焉。丁丑秋余乞食過洞庭，見溪流菜葉，知當世有如
0859c25: 隱山而聲望並汾州者，即吾海印和尚高臥處也。遂
0859c26: 同訪翠峰，抵掌快談，不減昔日金輪峰之舊話。乃出
0859c27: 平日頌古暨示語一冊。快讀一過，實足醒目。因念雪
0859c28: 竇去翠峰五百餘載，復得繼踵前猷。流風逸韻，今古
0859c29: 宛然。一言一句，如擊石閃電列眼便過。應非即言定
0859c30: 旨滯句迷源可比。不惟覺悟塵勞，真使從上宗乘法
0860a01: 印，無異若是。通方作者何妨相共證明。
0860a02: 書問
0860a03: 復聖恩仁和尚
0860a04: 去春遠拜。隆儀准擬周甲之後理棹入山，一舒情愫。
0860a05: 適值江水凍合，不獲。遂摳謝之願。改歲以來，晴日甚
0860a06: 少而冷熱不時，賤體無日不病。疏惰如此，罪何可言。
0860a07: 其亮我恕我止有法兄耳。雲山睽隔，音問寥寥。緬懷
0860a08: 知己已，惟有跂予。昨接手諭，深荷注存。三復之餘，曷勝
0860a09: 感駭。大概叢林本來無事，皆因六群搆釁，以致幻出
0860a10: 非常。終賴山川效靈，中流砥定。非但山門之幸，凡屬
0860a11: 宗黨罔不相安。今為祖父法席長久之祝，有和尚在，
0860a12: 誹譽莫忌，憂勞可甘。灼然聖恩一柱，又為海內衲子
0860a13: 稱慶無涯矣。敬遣寓子，代申頂謝。首夏清和，惟冀順
0860a14: 時珍攝。臨穎神溯。
0860a15: 與徐鶚翁山主書
0860a16: 去夏晉謁崇軒，飫聆教範。匆匆旋棹，不及摳衣話別，
0860a17: 此中至今耿歉也。雲山睽隔，奏記久疏。緬想高風，惟
0860a18: 深夢寐。邇來知台履輕安，欣慰無量。某息影深村，栽
0860a19: 田博飯，法門兩字絕不敢譚。四月二十，邊山中舊住
0860a20: 忽持仁兄請札并鄰封名柬，言方丈於十二日退院
0860a21: 出門。突如其來，聞之疑駭，諒諸大護法未必信其果。
0860a22: 決在闔院大眾，亦不料其若此之速也。僉謂祖席不
0860a23: 宜久虛。非但強某不能，且更迫於就道。此情之所難
0860a24: 堪者。因念諸兄俱往，止存某一人，實難推委。第祖庭
0860a25: 任重，豈駑劣可能擔荷。台護以須達大檀，金湯累世，
0860a26: 不得不以真情奉瀆，出於不已。向人孤鳴，忝在至誼，
0860a27: 必為某重憐之矣。茲擇刻下十三日，攜杖入院。令親
0860a28: 金繆兩護法并諸老先生不敢遍致，晤時統祈鼎言
0860a29: 代布鄙衷，足仞道誼。臨穎惶悚。
0860a30: 復靈巖字雲和尚
0860b01: 某以駑鈍淺尟之軀，豈堪負重致遠。矧久處湖濱，雪
0860b02: 笠煙簑，自分一竿投老。茲乃插足祖翁田地，老馬為
0860b03: 駒，自貽伊戚耳。前入院時，道經山下，風雨滿船，不及
0860b04: 詣山頭一話衷闊。已承法兄和尚不鄙同源，公函遠
0860b05: 辱。頃又隆貺下頒，兼開佳箑。謬蒙獎諭，讀之凜然，不
0860b06: 知將來何以仰副法兄和尚之盛心耳。慚謝慚謝。花
0860b07: 藥暨貴記室二公風雨入山，慢去為歉。觀其言論丰
0860b08: 采，為法兄得人之慶。先此附復，候梅雨稍霽，躬詣丈
0860b09: 室快聆麈教不盡。
0860b10: 復三峰碩揆和尚附來札
0860b11: 某自酉戌以來，一犁濱泖。同源兄弟，魚雁無聞亦已
0860b12: 二十餘年矣。遙佩法兄和尚盛雅垂及，焦芽無時不
0860b13: 心維而口頌。第以某之匪才，豈能濫膺祖席。然執帚
0860b14: 之役，勢不容辭。幾欲懷辦香，躬炙函丈以申積年景
0860b15: 仰，并瞻上祖，堂皇側聆獅絃獨奏。其如院事羈縻，私
0860b16: 心莫展，言之不勝。赧然反承隆貺寵頒，安敢拜嘉一
0860b17: 二。謹附貴職，完上尊錄。敬留諷讀，快活法益。某與和
0860b18: 尚久切神交，肝膽相照。自今而後，惟望法兄和尚錫
0860b19: 以誨言，策其不逮，庶不致顛越。三復慈翰，秪覺汗慚
0860b20: 浹背。兩公久闊，喜得把袂談心。又悉和尚法履康強，
0860b21: 道懷和暢。近復大作，繁興百般輪奐，補前人之未完，
0860b22: 真豐功蓋代，非筆舌所能贊也。先此佈謝，未盡欲言，
0860b23: 天氣涼爽尚容躬候。臨穎神溯。
0860b24: 吾法兄和尚之補處聖恩一席也，天與人兩心相
0860b25: 協，弟聞之合十稱慶，無任雀躍。徒以拮据土木，身
0860b26: 為眾縛，有失以時專賀。然神馳左右，則從五月十
0860b27: 三以至今日，無時無刻不於方寸中打個轆轤轉
0860b28: 也。此剎雖稱祖山，一椽一瓦皆從先法伯毛端現
0860b29: 出。吾法兄為剖老人嫡子，漢老人親孫，而又久潛
0860b30: 鱗甲，今正一鳴生風雨之時。惟願不起於座，一住
0860c01: 百年，佇見兒孫，遍滿大唐國。是吾黨之望，亦吾黨
0860c02: 之幸也。維那旦方，是他日曾受青目者，特令同侍
0860c03: 僧時隱代為九拜，匪敢云有以稱賀，聊一懺其疏
0860c04: 闊云耳。諸惟以時珍攝。
0860c05: 致慕大中丞
0860c06: 夏間承乏祖山，得叨慈庇，再叩。崇階未獲一覲祥光，
0860c07: 至今耿耿。當霜重風嚴之際，猶蒙大護法錫以上方
0860c08: 香積，念存兩世，隆眷若此，能令人不時銘胸臆乎。冬
0860c09: 前聞台候違和。適行乞驥江，有失訊候。昨還山時，備
0860c10: 悉杖履輕安，道懷高暢，欣慰之私無以言喻。茲者維
0860c11: 岳降祥稀壽，平格自應躬祝岡陵，乃為戒期所繫。慚
0860c12: 負恩知，何以自逭。敬遣監院代申九頓，率泐蕪箋，聊
0860c13: 紓芹意。倘存細流，幸賜弘納。明春香雪林中顒望大
0860c14: 護法惠臨山頭，俾得側聆教範。臨穎瞻注。
0860c15: 致三峰和尚附來書
0860c16: 吾法兄和尚道德文章卓絕千古。以一身之去住，繫
0860c17: 法社之興衰。惟是三峰一席，為天山老人發源之地。
0860c18: 茲得獅絃接武，堂搆聿新。雲漢光華，驊騮騰踏。觀氣
0860c19: 象之崢嶸，益知大宗之有自矣。法門之慶，未可言宣。
0860c20: 某自分庸譾，猥蒙高誼，如接清輝。顧承垂念同源，情
0860c21: 篤雁序。然自執帚以來，觸目荊棘。讀昔人行路難，恐
0860c22: 未有此艱險耳。所幸琴川密邇，時切溯洄。卒以碌碌
0860c23: 塵襟，未遑耑候，方且抱愧萬端。乃先辱瑤椷，遠頒珍
0860c24: 貺。拜諷之餘，益深感悚。過蒙勉勵，遂欲策其駑鈍致
0860c25: 之上廄。將來正慮不及長兄厚期，秪增惴惴耳。本擬
0860c26: 躬叩山頭，側聆麈誨，因分衛郡中，未獲遂願。古姪向
0860c27: 曾受知和尚，特囑同知客忍侄代申頂禮并懺疏怠
0860c28: 之罪。菲物一二，略展塵毛，非敢云報章也。惟冀莞存，
0860c29: 臨楮可勝馳戀。
0860c30: 范文正公作秀才時，便以天下為己已任。所謂為己已
0861a01: 任者，行路難行路易，皆置之度外所不論也。語有
0861a02: 之，不遇盤根錯節，無以別利器。今天下叢林何處
0861a03: 不荊棘滿前，我輩之所恃以不畏者，亦曰法運興
0861a04: 衰一付之，頭上天公作主宰而已巳矣。但不可無事
0861a05: 生事，所行不顧所言，為識者所恥笑，是第一義。每
0861a06: 見諸方蔑視宗黨釣譽沽名，輕易濡筆形諸梨棗，
0861a07: 甚至呵笑天下傳衣付法盡失榜樣。及乎自己攫
0861a08: 攘鄰雞以當鸞鳳，視鼠竊狗偷之不若如此者，是
0861a09: 為可悲可涕也。吾法兄和尚素有長厚之名，今日
0861a10: 補處祖庭出於龍天推出，非用伎倆而得也。鄧尉
0861a11: 三世耆舊，皆有德自愛者。多不比弟之初住靈隱
0861a12: 而調所難調也。為今之計，一以大公無我之心而
0861a13: 攝受之。佇見天山師翁之道，復新南陽氣象也。三
0861a14: 峰土木之舉，出於勢不容己已，故不揣菲薄而孟浪
0861a15: 興工耳。靡不有初，鮮克有終，但不知告成一句在
0861a16: 何月何日也。謬承齒及，可煞慚惶。吾兄初蒞祖山，
0861a17: 百凡冗集。乃辱耑使惠顧，且幣貺之三復。扇頭佳
0861a18: 什，同心斷金之誼溢於言表。但譽過其實，所不敢
0861a19: 當耳。謝謝。虞山鄧尉，朝呼夕應，會晤有期。諸惟順
0861a20: 時保愛不備。
0861a21: 與念齋繆太史
0861a22: 曩者乞食郡城，晉謁崇階不獲一聆教範，耿歉何似。
0861a23: 邇來秋飆氣爽，伏審台履安和，道懷高暢，殊慶慰也。
0861a24: 某以駑劣，勉住祖山。幸邀大護法鴻庇，凡百粗安。自
0861a25: 分瓜期既逾，固應立賢遜能。豈以遲鈍之翮，遭此從
0861a26: 未經見之事。七月廿三之夕，毘嵐鼓發，室廬幾傾。秪
0861a27: 就所親歷而目睹者，數十里內周崖林木十不存一，
0861a28: 三門外幾百年覆蔭之大樹迸裂無遺。繞寺墻垣壓
0861a29: 坍殆盡。世界之盛衰，梵宇之興廢，雖劫運使然，薄福
0861a30: 如某而當之，良可慨歎。昨專人到竹山一詢，大護法
0861b01: 尊塋林巒如故，是皆福澤深厚之所致也。大護法祖
0861b02: 庭世護，諒必關心，即欲報聞，因河岸尚淹，芒鞋濡滯。
0861b03: 茲特耑忍公奉候起居。憑穎神溯。
0861b04: 與漢廣金侍衛附復書
0861b05: 曩者肅叩崇墀，飫聆教範。至今猶銘刻五內也。奉別
0861b06: 後，詢知老護法綠野亭榭鄴園書籤，優游靜養比於
0861b07: 洛陽，慶慰之私無以言喻。某以駑劣，勉住祖山。自分
0861b08: 瓜期已逾，固應立賢遠引。不謂遲鈍之翮，卒遘所未
0861b09: 經見之變異。毘嵐怒號，山石崩裂。秪就目擊而身歷
0861b10: 者，寺前後參天松柏為名山之障蔽十不存一。慘淡
0861b11: 之狀不可勝言。雖林木之劫數，薄福如某而當之，能
0861b12: 無慨歎。老護法祖庭世護，必切關心。特囑忍公報聞
0861b13: 并訊台履。傳聞郡中亦然，或未必如山中之甚耳。
0861b14: 烈風淫雨數百里內無不慘遭。奇變至先塋，合抱
0861b15: 大木盡行顛拔。尤為傷心，接手教知大剎被災更
0861b16: 甚。此實氣數使然，雖佛祖亦無可挽回，幸老和尚
0861b17: 無用過為戚戚也。第災異在天，補救在人。惟願老
0861b18: 和尚弘大法力漸次整理，俾梵宇復興如舊。是則
0861b19: 弟所深禱者耳。秋暑尚酷，弗獲躬候起居。容稍安，
0861b20: 集當圖入山以悉種種。先此附復不既。
0861b21: 與李司空
0861b22: 曩承隆賜下頒，摳衣躬謝。幸辱榮光之睞，彌增涼德
0861b23: 之慚。奉別以來，俄已巳秋飆薦爽，桂鏡方昇。伏審台履
0861b24: 安和，道懷高暢，頌吉甫補袞之章為贊皇召拜之日，
0861b25: 佛法金湯不待言矣。山中近遭大風拔木之厄，頓覺
0861b26: 荒涼。聞郡中亦然。真未經見之事也。山果幾種佐公
0861b27: 子梨栗之需。且因暑熱，久遲遣問。想握印提戈之後，
0861b28: 步趨漸壯。草野之士無以仰答清輝，惟有頂祝台垣
0861b29: 蜚聲麟鳳。況舊德世勳，君家文饒何難再見。昨傳
0861b30: 聖駕有南幸之說，縣父母有諭單到山。不知確否，萬
0861c01: 祈指示。臨穎神溯。
0861c02: 復程林岫
0861c03: 花深碧嶂間獲覲祥光，渥聆高論，鏤刻五衷。別後遂
0861c04: 爾洞庭葉下矣。昨忍公還，拜讀手翰并悉杖履康豫，
0861c05: 喜慰無量。當繼闍黎之示寂，適逗留雲間，不及視其
0861c06: 辭世。承老先生諄諄垂念，古道照人，真啣感無盡也。
0861c07: 拙語謬蒙獎譽，慚甚慚甚。札中所諭，敢不敬遵台命。
0861c08: 前月之夕烈風鼓蕩，繞寺喬松盡行顛拔。致使梵宇
0861c09: 蒼涼，林巒失色。老先生靈鷲會中人，不知作何傷感
0861c10: 也。耑此奉復不盡。
0861c11: 致徐明府
0861c12: 琴堂雅化，仰沐清輝。秪以山林野衲，不敢溷謁崇墀。
0861c13: 雖夙荷金湯，諒大護法能鑒其跡，疏心切也。昨貴役
0861c14: 奉命到山，拜接台諭，知　聖駕不日幸臨。粉飾叢林，
0861c15: 清塵道路，不待嚴旨，固應體憲臺與郡縣各大護法
0861c16: 之心。第前月廿三之夕，烈風淫雨不止。林木拔盡，墻
0861c17: 垣悉遭坍隳。茲將半月安集未遑。兼之廚庫蕭然，一
0861c18: 盂幾絕。方且救饑無策而欲效從前太平景象，恐非
0861c19: 一朝一夕之所能也。伏祈鼎言轉詳各憲大護法從
0861c20: 容補捄。倘有不及處，幸念天數使然，冀寬其罪，足仞
0861c21: 明德無涯矣。
0861c22: 與郭蕙芝
0861c23: 夙仰道標，無繇瞻對。昨冬乞食江滸，登堂晉謁。遂下
0861c24: 榻高齋，飽餐香飯，并得一觀鳳毛麟角，足徵德門世
0861c25: 瑞，深慶吾家復有大年無垢輩出也。山中一眾感頌
0861c26: 長者道誼不置。改歲以來人事紛雜，未獲耑謝并候
0861c27: 新祉。雨雪頻仍，梅花信晚，萬壑清香，殆天意欲俟杖
0861c28: 履一遊耳。幸即命駕。令親暨公郎不及一一遍致，均
0861c29: 祈致懷。
0861c30: 復靈巖輪和尚
0862a01: 前相約北寺古公登巔奉謁。將放剡溪之棹，適風雪
0862a02: 大作，興盡而返，至今猶怏怏也。古人謂住持事繁，法
0862a03: 兄吟詠自適，度越尋常萬倍矣。捧讀佳製兼拜彝茗，
0862a04: 心眼豁開塵襟頓滌，謝何可言。萬山香雪，恨不得與
0862a05: 法兄把臂林中一談闊愫。稍俟空隙當面請教益也。
0862a06: 草泐不盡。
0862a07: 與三峰和尚附來書
0862a08: 惟我法兄和尚，濟北斗山江西宗主。凡在同源，無不
0862a09: 承輝藉蔭，仰就維屏，況某尤受春風眷注者乎。茲者
0862a10: 躬逢大慶，咫尺清光，深為踴躍。本擬一棹剡溪，思登
0862a11: 祖室聽金石之聲，班岡陵之祝。不謂一春來應酬日
0862a12: 溷，撐持日艱。北望虞山，宛接几案。正如穎濱入都見
0862a13: 黃河嵩華，而獨未得見韓太尉，比之某亦復如是。雖
0862a14: 然清涼一枝，漢祖血脈，和尚精神貫注，懋績豐功，山
0862a15: 花澗水無刻不向峰頭湧現。某誠下劣，終不甘列于
0862a16: 色見聲求，致煩長兄呵責也。敬遣職事遠齎鳧醬。自
0862a17: 愧塵陪華岳無益崇高，露滴天池或同一味。瞻霞載
0862a18: 祝，願道臘與清涼齊年，住世同趙州俱永。庶滹沱波
0862a19: 瀾，江流海注。異日卸卻擔子，緊捎芒鞋，得同文遠諸
0862a20: 公與和尚賭胡餅為法喜遊，真快事耳。臨楮可勝瞻
0862a21: 注之至。
0862a22: 伏自我法兄和尚補處聖恩，內外安和，德風遐播。
0862a23: 魯申公之言有曰，為治不在多言，顧力行何如耳。
0862a24: 吾徒之治叢林，獨不然乎。此弟所以每詢口碑，不
0862a25: 勝向太湖北岸合十稱慶者也。方以不得一埽祖
0862a26: 塔，向知己巳弟兄傾積年肝膈為憾。而草木之年反
0862a27: 辱專使惠臨，稱詩致幣，有出謂情，既慚且感何以
0862a28: 自處。若乃天山老子肉身所在，正所望於不倦津
0862a29: 梁，一坐百年。此圖報從上之第一著也。區區謙退
0862a30: 與夫畏難畏苦致多起倒，皆非祖庭幸事。吾兄真
0862b01: 人，定當心味斯語。燈下目昏，不欲假手他人。草率
0862b02: 不恭，惟原而宥之不備。
0862b03: 復王僧士先生附來書
0862b04: 老先生曠達清襟，與道為近，方寸間時時念及。秪以
0862b05: 湖山迥隔，致多疏闊。秋間徐素老來山，備詢台履增
0862b06: 勝，甚慰遠懷。墓上之文得先生手作，三世周詳，真為
0862b07: 不朽。感德之深，難以言喻。先嚴慈於十五日入土。雖
0862b08: 因緣有在，得侍墓傍，終無補於風木之恨耳。極承垂
0862b09: 念，故并及此。明歲先生杖國之年，當一棹江鄉首瞻
0862b10: 華岳，敬聆清誨。杖履二事附家兄奉上。先生道高松
0862b11: 柏，造詣益深，豈常情所能稱祝哉。臘底嚴寒，惟冀順
0862b12: 時珍愛。憑穎神切。
0862b13: 自飛錫入山，宗風大振。遠邇道俗，靡不瞻企。弟以
0862b14: 老病不能修候，惟從賢昆處時聞德音，不啻親侍
0862b15: 座右也。茲以練川徐素書先生山行之便，附詢道
0862b16: 履。素老高懷遠度，世擅青烏之學，神鑒特絕。尤耽
0862b17: 禪悅，久切皈依。扶笻奉訪，一慰夙願。幸進而教之，
0862b18: 晤對之下知必有宿契也。弟亦托其山間覓一菟
0862b19: 裘，未知機緣若何，并望指示。前草忠孝墓碑，賢昆
0862b20: 曾達閱覽否。頹齡才盡，深愧不文，乞加斧正，使鄙
0862b21: 人得附不朽，幸矣。統惟玄鑒，口授未悉。
0862b22: 與李司空附復書
0862b23: 龍旂北上，記巖桂香飄之初。適維縶洞庭，不及祖送，
0862b24: 抱歉何似。大護法峻德格天，丹忠翊日。行且晉躋揆
0862b25: 席，霖遍方州，其為深山野衲藉蔭何如。昨聞榮旆南
0862b26: 旋，即擬攜舟躬候節鉞。會山中禪期方啟，又恐大護
0862b27: 法署中貴冗，未敢輕溷。恃在照臨之下，當不以後至
0862b28: 加責也。第跋涉數千里，上下勞頓，況澗道冰霜，獲知
0862b29: 台履安適，闔府清寧，耿耿之私得以稍慰。先耑監寺
0862b30: 代叩崇墀，并致遠懷之念。來歲梅花必早，俟盛放時
0862c01: 恭迎黼黻。肅泐不盡。
0862c02: 周道馳驅往返四閱月。每念老和尚超然物外，自
0862c03: 愧風塵。昨甫旋署，未遑遣候法履。正用溯懷，乃承
0862c04: 監院枉顧，翰貺先施，何以克受。然雅意勤惓，又不
0862c05: 敢卻。勉爾拜登，以勒明德。肅此先復謝忱。更俟暗
0862c06: 香浮動，疏影橫斜，與老和尚把臂林泉，以滌塵俗
0862c07: 萬斛也。臨楮神馳。
0862c08: 與郭蕙芝
0862c09: 舊冬復乞食澄江，道經珂里，正值木落霜飛之候。未
0862c10: 遑趨覲台階并謝厚誼，此中至今耿歉也。獻歲知杖
0862c11: 履康寧，德門迪吉，欣喜無量。山中梅信不待，月輪光
0862c12: 滿而花瓣香深矣。良辰好景當勿後時。望道駕來山，
0862c13: 把手香雪林中，誠快事也。聖闍黎以耆年碩德，模範
0862c14: 木叉。茲暫歸菴，必過謁尊府。幸老護法速其同到山
0862c15: 中。耑此附候不一。
0862c16: 與吳炳文
0862c17: 去臘留宿景琛，得晤高賢。重蒙道愛，匆匆返棹不及
0862c18: 一罄謝，私此中歉仄不安也。新春知起居增慶，足慰
0862c19: 遠懷。聖公雖年逾古稀而強健非常，山中耆宿屈指
0862c20: 稱最。德門世為須達，其徒輩足能撐持。又叨護法干
0862c21: 城之固，真可安心在山矣。茲暫還杖履，時附數行代
0862c22: 候。梅花將盛，望玉趾到山作平原十日之談，何如。
0862c23: 與法華海和尚
0862c24: 去秋下榻東山，竊聆緒論。更叨深情厚誼，非骨肉之
0862c25: 愛何以有此。別後嘗想高懷幽韻，第恨限以帶水，無
0862c26: 繇時時促膝，思之惘然。寒谷春回，梅花將放。渴欲奉
0862c27: 邀杖履一覽香雪之勝，不意天色久陰，恐公無渡河
0862c28: 之念。適令孫從拈華來，得悉新祉清寧，道懷彌暢，欣
0862c29: 慰之私無以言喻。雖山色湖光晨夕相對，終不若覿
0862c30: 面傾倒之為快耳。秋間還山，小詠錄呈，別幅請教。浪
0863a01: 靜風恬時肯移一棹過我否。望之望之。
0863a02: 與陸魯詹居士
0863a03: 分袂以來春風兩度矣。每念先生高懷古道，夢想為
0863a04: 勞。未卜何時復得把臂溪頭，一傾積愫也。去夏祖席
0863a05: 既虛，吳中緇素催迫入山。急遽就道，出于不得已而
0863a06: 後行。茲及瓜期，未知卸擔何日。法門當此際，真有百
0863a07: 川東頹之勢。薄德如某，既不能障其狂瀾，又不能效
0863a08: 汎汎之鳧與波上下，而徒竊燈傳之名，奚其可乎。先
0863a09: 生留心理學，志趣略同，故敢一吐胸襟，諒必有以教
0863a10: 我也。適以便郵，附訊起居。扶風絳帳，想多樂也。湖濱
0863a11: 三月花放鶯啼，遙盻停雲曷勝戀戀。
0863a12: 復李司空
0863a13: 巖壑秋深，蒹葭思切。忽雲翰之來詢，正天香之始吐。
0863a14: 籃輿入山，與山谷當年佳話亦復不遠。肅候清輝，臨
0863a15: 楮瞻切。
0863a16: 復南音張大尹附來書
0863a17: 嘗讀摩詰飯覆釜山僧詩，語語見道。不意叔世中繼
0863a18: 輞川之風如先生者，深心厚誼，殆有過之。一眾罔不
0863a19: 合指加額，仰祝德門無疆之慶。第盛暑中漫，及台從
0863a20: 為不安耳。近復乞食山村，未獲鼓雲間之棹。辱承瑤
0863a21: 翰，深荷注存。適乏便郵，致稽裁答，尊札見諭，自當遵
0863a22: 命。俟殿記撰成，訂諸先達，重修山誌，補入諸賢，真不
0863a23: 朽之事也。先生其留意焉。
0863a24: 信宿山頭，快聆麈誨。備接老和尚慈光和靄，道氣
0863a25: 凝人，似可悠然忘暑，竟不知燭龍之為虐也。欣快
0863a26: 何如。臨岐已佩仁風之惠，復蒙貺及豚兒一門，叨
0863a27: 厚感媿交併。敬謝敬謝。細閱山誌，前人編輯盡善，
0863a28: 可無遺議。但續紀　幸臨盛典，誠為曠世之遇，所
0863a29: 當急為拜颺者也。至于殿工之早竣，實賴老和尚
0863a30: 贊成盛心。擬附一記，垂諸久遠。因見前賢先有寺
0863b01: 記一編，似不嫌其創也。未識朗鑒以為然否。併此
0863b02: 預懇，容當呈教。道駕何日還山，舟過胥江，尚圖面
0863b03: 候近履。泥叩以悉。
0863b04: 與恪庭沈太史
0863b05: 山塘紅葉中輕舠夜別，忽忽兩易秋風矣。一笠荒村
0863b06: 三年不見。問嘗入郡，知先生跡遍名山，徒切剡溪之
0863b07: 興。昨掠旅兄同詣毘耶，快聆教範。適聞掩室，未敢輕
0863b08: 扣崇軒。鼓枻煙汀徒增鬱結耳。茲遣小孫敬詢台履，
0863b09: 并吼和尚語錄拙序呈教。祈先生不棄微言，得賜斧
0863b10: 削，感何如之。典謁忍公所懇行狀，不審能徹片晷為
0863b11: 一揮否。以先生金湯吾道，洞悉綱宗，舍而不請向誰
0863b12: 請乎。若云以張楊比擬，真唐突不淺。
0863b13: 與仁兄和尚
0863b14: 別時雨雪載塗，遂復陰陰夏木矣。春光如駛，馳念為
0863b15: 勞。前禪者來，獲悉杖履康強，深慰懸切。嗣而監院至，
0863b16: 挑燈相向，備述今春四遠輻輳，法輪食輪俱從不思
0863b17: 議中流出，可不負法兄擔荷佛祖慧命之苦心也。梅
0863b18: 花相約又成夢遊。江淛叢林負大聲望於祖苑者，不
0863b19: 過一二所賴為砥柱。今頹波日劇，外議風生，繇不思
0863b20: 臨深履薄之戒，可不為賢者惜之。弟僻處深村，栽田
0863b21: 博飯，安敢曰從上先哲，有此高致。因憶當年法兄結
0863b22: 茆華頂，拾橡燃松，雖山木之趣不同，而所遇之境一
0863b23: 也。春夏之交不時，抱病衰邁之狀不堪為知己巳道。所
0863b24: 最喜者，法兄福慧兼隆且精力之旺過弟百倍。茲據
0863b25: 祖庭有為之地，展其生平所蘊之心，不徒使叢席富
0863b26: 殷，直可與先師吐氣矣。寓子來山，敬泐數行代候。夏
0863b27: 制將臨，惟冀順時珍攝。臨楮依依。
0863b28: 與佛華智鎧西堂
0863b29: 去臘峰頭承老姪惠顧，殷殷情文周摯，非骨肉之誼
0863b30: 何以有此。流光如駛，轉盻綠陰。遙想山塘春雨中，依
0863c01: 依楊柳助我來思，而良晤不易，殊為惘然。梅花放時，
0863c02: 每與二三知己巳相訂續香雪之勝，卒以緣慳不果。邇
0863c03: 來知諸昆竭力為眾，內外相安，更詢老姪操詣日進，
0863c04: 夾輔叢林，尤見仰體令先和尚之深意也。寓子來吳，
0863c05: 特令造候。杜註春秋左傳一部，奉置案頭。異日老姪
0863c06: 柄法苑之斧鉞，未始不為無益耳。諸惟自愛不盡。
0863c07: 與隆潤西堂
0863c08: 叢林之所重者在乎得人。如老侄之輔我法兄，真不
0863c09: 廢光彩矣。欣羨羡之私可勝言喻。春間滿擬一棹來山，
0863c10: 竟以病魔糾紏纏不獲傾倒。想分座之餘，道候沖勝。敝
0863c11: 相知張迪哲兄欲求俟齋先生大筆一幅，為母夫人
0863c12: 壽。其所懇者，皆海內高人名士。俟翁星中之月，仰望
0863c13: 而不可得者也。小札一緘特囑寓子來請。白雲與澗
0863c14: 上咫尺，望為指引。餘言不盡。
0863c15: 與斗南李護法
0863c16: 久注祥光已非一日。昨者山頭得瞻台範，兼佩高情，
0863c17: 銘刻之私無以言喻。先寶華和尚息影台山四十餘
0863c18: 年，足不出壑。客冬赴繼祖庭，三吳道俗無不以古佛
0863c19: 稱之。又蒙台下不忘付囑，極力護持，且受最後之託。
0863c20: 此固往昔因緣，非今生之偶遇也。榻前之諾尤見盛
0863c21: 心始終。完此一段大事，不獨某輩啣報不盡，即先法
0863c22: 兄在常寂亦感德無窮也。准今月吉日起龕長行，恐
0863c23: 水肅江寒不宜久滯，想護法亦同此意，故敢奉聞。臨
0863c24: 楮翹切。
0863c25: 與日千吳高士附來札
0863c26: 今海內名節之士如星中月，而獨朗然如故者，惟先
0863c27: 生一人。憶曩在帶三先生齋頭一瞻顏色，迄今四十
0863c28: 餘年。萍蹤吳越，遠寄笠瓢。維桑碩果，僅留先生。不獲
0863c29: 絆緉鞋一訪高廬側聆，前言往行，懶拙如某真為大
0863c30: 君子之所恥笑。然景仰風範，無時蹔忘。所可慰者，從
0864a01: 見公處每悉道況，霜松雪柏孤撐於雲漢之表。世道
0864a02: 頹波，我心砥柱，非先生疇足當之。先叔蘇門居士與
0864a03: 先生知最深，歿且數年矣。先君又長謝人間。皆先生
0864a04: 志同道合之友。某誼應修弟子之禮，時親杖履之下
0864a05: 飫聞教誨，策其未逮。豈謂葦航之水不克展願，抱愧
0864a06: 良深耳。茲以見公之便，肅勒數行附候，并迪哲兄一
0864a07: 札，託致外先蘇門傳稿一冊呈教，祈先生賜以斧削。
0864a08: 倘不見遺，乞題一語，取信後人。則先蘇門雖死猶生，
0864a09: 感且不朽。
0864a10: 和尚道望高邈，僕不得常聆緒論，每為悵然。蘇門
0864a11: 先生與僕同庚。僕昔贈句有，同齒庚申歲，寒愁亦
0864a12: 不殊，適逢王氣盡，詎恨爨煙虛。回想昔游，聲容如
0864a13: 昨，而永訣已逾一紀，不覺涕零。讀大傳，生氣勃勃，
0864a14: 字字實錄，定傳千古。附題一律，雖不足重輕，然不
0864a15: 敢虛和尚之命。幸教正之。
0864a16: 與馮奕繡
0864a17: 別來八閱月矣。寤寐神馳，未敢謂各天睽隔也。殘暑
0864a18: 既消，秋香滿院。計此時社兄斫桂月中，看濤江上。昨
0864a19: 至石湖，候尊大人先生，始知高臥溪堂，承歡晨夕。曠
0864a20: 達之懷，人所罕及。雖轉瞬三年，終未免為志士惜之
0864a21: 耳。兼聞染恙，不及一詣榻前把手談愫，何歉如之。兩
0864a22: 郎君學業日進，深為助喜。尊大人強健如故，然久處
0864a23: 一室，高年人止覺寥寂。晚桂放時當一葉奉迎，作山
0864a24: 水遊。先為我申致茲便。草泐不盡。
0864a25: 復彭伯昇先生
0864a26: 三年以來，總為山中之役。每秋入山，歲底而歸。今秋
0864a27: 幸賤體多病，遂得稍安。懶拙渴欲一覲毘耶，側聆教
0864a28: 益，并謝疏怠之罪。昨已買舟，復為風雨所阻。薄暮承
0864a29: 尊使來拜，接手翰并知老先生杖履康強，闔府清吉，
0864a30: 深慰積懷。當天香雲外之候，切聆南宮好音，何意又
0864b01: 遲遲珠玉也。承諭俟重陽前後，當詣高齋，快飫道範。
0864b02: 草復。
0864b03: 寄輪菴和尚
0864b04: 憶辛未冬於鄧尉祖山獲聯雁序，深宵剪燭飫聆誨
0864b05: 言。此時木落霜嚴，猶蒙法兄和尚念切同條，諄諄懇
0864b06: 懇。古道若此，能不令人時銘胸臆乎。分袂後嗣聞象
0864b07: 駕北遊，山川遙間不通聞問者，三載於茲矣。玉泉一
0864b08: 席，海內欽風。想著述之餘，法履安和，道懷休暢。況老
0864b09: 法兄以先聖之學，繼臨濟之傳，佛法文章共推當世。
0864b10: 將來豐功大業昭映人天，又不止為法門砥柱而已。
0864b11: 夏間遠拜書扇，深荷慈注。捧讀尊詠，如接清光。雖遠
0864b12: 隔三千里外而此心未嘗不在西山雲月間也。某理
0864b13: 跡深村，虛拋歲月。幸托垂蔭，耕钁粗安。第今歲江淛
0864b14: 之間水旱相踵，耳目所聞見者，蕭索異常。桑梓故地，
0864b15: 知老法兄亦在念想中也。冬底在報恩室中晤令嗣
0864b16: 水公，細悉近況，慶慰良深。時水公有江楚之行，匆匆
0864b17: 別去，未盡欲言。茲以敝護法孝廉沈聲垂公車都下，
0864b18: 敬勒數行附候杖履。時下嚴寒，惟冀為法珍攝不備。
0864b19: 北望燕雲，曷勝神往。
0864b20: 復胡霖生道社
0864b21: 自洙水別後，嗣聞台車遊粵。南北相望，曠隔幾千里。
0864b22: 屈指闊衷四更寒暑。春山二月，花笑鳥啼。觸物興懷，
0864b23: 安得無天各一方之歎。昨諸同社到山，接手翰始悉
0864b24: 杖履言。旋道之云，遠悠悠我思，從此放懷矣。札中極
0864b25: 承垂注，感愧無量。社翁以磊落不羈之才交遊滿天
0864b26: 下，然紅塵浩壤中，決非柴桑中散一流人可得展其
0864b27: 驥足。庶幾清泉白石或堪懸道駕耳。至如鶴韻松姿，
0864b28: 時時在目。必待筆尖相見，真鈍置不少。寄懷拙句，錄
0864b29: 似扇頭，請正。綠陰滿徑時，容當把臂溪上。附復不盡。
0864b30: 與石湖馮竹溪先生
0864c01: 違教以來歲星五易，此心何嘗一日不繞傳忠堂哉。
0864c02: 惟是院事繁雜，兼之遠隔湖山，未遑耑候。然先生善
0864c03: 飯矍鑠之康強，燕居寂寥之景況，無不從自信口邊
0864c04: 訊悉其詳也。奕兄召賦玉樓，不惟先生抱西河之痛，
0864c05: 世外知交尤深人琴之感。不得及時走石湖一哭，至
0864c06: 今哀悼無已。某承乏鄧山在乙亥夏，茲年將四匝。福
0864c07: 輕緣淺，無補師門。又值人窮歲瘠之秋，元氣喪盡之
0864c08: 日，艱難萬狀不堪為先生道也。憶二十年前，風晨月
0864c09: 夕時獲周旋于杖履之下。謝公梵院，白社重尋，曾幾
0864c10: 何時。諸賢不可復問矣。思之惘然。某疏懶之性，豈堪
0864c11: 久拘。當期與先生重締蓮花舊盟，再話桑榆晚景，固
0864c12: 快事也。兩令孫學業想與年俱進。既失其恃，又喪其
0864c13: 怙，慘哉。春風多厲，惟冀珍攝。遙望三湖，曷勝悵結。
0864c14: 復輪和尚
0864c15: 淵明詩云，饑來驅我去，叩門拙言辭。荒秋乞食，設使
0864c16: 巧於言辭，亦無足用。世道如此，能無慨歎。前假館關
0864c17: 中，法檀兼施，至今銘刻五衷。頃接尊翰，知池陽之行
0864c18: 在即。不獲祖送，殊深悵結。江水方寒，高年遠涉，風晨
0864c19: 月夕之下不宜過勞神思，亦攝養之一端耳。來教云，
0864c20: 晤時在香雪紛披。瞻彼日月，悠悠我思。杖履登九華
0864c21: 五谿諸勝後，開法之暇，賓鴻南來，幸勿惜片羽。相見
0864c22: 甚遙，臨穎悶絕。
0864c23: 與華嚴聞後堂
0864c24: 華嚴頹久，得公整頓一番，即先老人在寂光未嘗不
0864c25: 手加額也。但經營勞苦，萬倍於前，刻刻為公惜之。意
0864c26: 謂肩佛祖之道，萬里騰驤始于初步。今華嚴，公之初
0864c27: 步也。異日遠大之業，抑不從此而起乎。故又轉姑息
0864c28: 之念而更深苦辣磨煉之。望惟在寬大其胸，堅勵其
0864c29: 操。是所願也，公其勉之。
0864c30: 致董書麟
0865a01: 澄江持缽還山，無片刻得暇。兼以空山多雨雪，惟有
0865a02: 跂望而已。道駕歸漁洋在幾時。松郡收成與此間略
0865a03: 同，年饑不足未有甚於今歲之苦也。道翁閉戶深山，
0865a04: 養高埋跡。范文正之虀甕，碧綠青黃，想足樂耳。異目
0865a05: 肩天下之擔，不於此而待乎。山味幾種清寒殊甚，敢
0865a06: 以致几席。幸揮之。同在七十二峰間，湖波隔絕，反不
0865a07: 若洙水之易於把臂也。燈前欲歸故里，不審有家報
0865a08: 寄否。晤期不遠，冗次草率不盡。
0865a09: 復愚山禪師
0865a10: 荒歉洊臻又遭多故，艱難景況不堪為知己已道也。言
0865a11: 別以來，歲序俄更。每誦自我不見于今三年之句，黯
0865a12: 然神傷者久之。想座下悠然一室，方諸碌碌者奚啻
0865a13: 霄壤耶。前接手翰，眷注之餘兼蒙慰勞。千鈞一鏤，未
0865a14: 免懼心有負教言多矣。令徒在山，際此澹泊，殊為慢
0865a15: 及。然能奉賢師徒之家法，歎羨羡歎羨羡。期畢歸菴，先此
0865a16: 道鄙。或於燈前一葉趨候，以圖良晤，未可知也。草草
0865a17: 奉復，不盡欲言。
0865a18: 復霖公
0865a19: 把臂溪上，涼風徐來，況舊交相對，別有真情耶。衝炎
0865a20: 旋棹，轉瞬殘冬。雪積空山，蕭條萬狀。奇荒又經目見，
0865a21: 歲事咄咄逼人。總之塵勞世界，毫無趣味。冬初日望
0865a22: 道駕到山，作火爐頭話。不意公必欲拘以人事，則終
0865a23: 無進棹之期矣。昨於清師手中接讀教墨，極承垂注，
0865a24: 且知公堅於願心，以世態艱難不能遂念。然亦不必
0865a25: 以此芥蒂耳。某瀟灑自由之人，不幸打入群隊。一絲
0865a26: 九鼎，日夕徬徨勞苦，所不敢辭。負重安能久遠。出得
0865a27: 籠中復與諸公握手水邊林下，真快事也。不知何日
0865a28: 得遂我心。九月朔日送先老人尊像進影堂，效大陽
0865a29: 故事。代囑三人。其一接嗣幻廬兄，因王維士太史曾
0865a30: 有此言故也。囑語呈覽，故鄉諸相知聞之必為點首。
0865b01: 明春令其法嗣來掃塔，并候諸尊長也。清老歸，附此
0865b02: 奉復，諸不盡言。
0865b03: 復萊嵩李司空
0865b04: 盛使到山，拜讀翰教，始悉榮旌自歲朝歸府，想止嬴
0865b05: 餘哀，不憚雨雪之載途也。及詢台候輕安，欣慰無量。
0865b06: 承賜懺資，又費大護法之清心，山僧安敢堅卻。敬留
0865b07: 飯僧再為太夫人修冥福耳。先此鳴謝，即當躬候崇
0865b08: 墀，面頌萬福。
0865b09: 致夏無瑕孝廉
0865b10: 獻節後伏審台履安和，闔府康吉，欣慰無量。舊冬兩
0865b11: 承面諭，訂晤香雪林中。因春風尚厲，未敢相邀。日來
0865b12: 梅花盛開，寒谷漸暖。正謝公遊屐之時，甘老完願之
0865b13: 日也。特放小舟奉接，幸即命駕入山。當耑候於雨華
0865b14: 橋畔。臨穎翹切。
0865b15: 與齋僧館胡楊諸護法
0865b16: 齋僧一席，諸位台臺誠心大願，所聚多年經畫漸次
0865b17: 成功。俾方來群衲，得免饑渴之憂，又獲居停之樂。此
0865b18: 段福緣真垂不朽。但前此主持，某實未來山，不敢議
0865b19: 及。止就近日交代之舉，山中毫不相聞。與者竟與，受
0865b20: 者竟受，世法佛法均為不通。且無一人證明，恐於因
0865b21: 果兩字未必清楚。將來必致散漫無稽。有辜前人刱
0865b22: 始，并負諸大護法一片熱衷。已後物議自然涉及，荒
0865b23: 山某何可當。特專禪者代叩台階，幸詳始末。出於至
0865b24: 公，祈示台柬。山中另擇主之。佛門幸甚。臨穎翹切。
0865b25: 與谷森禪座
0865b26: 去冬荒歉之餘，下榻尊菴。荷蒙賢昆厚誼，疊擾香積，
0865b27: 抱愧之私無以言喻。改歲以來，想新祉沖勝，慰甚。春
0865b28: 山漸青，春草漸碧。別時承訂香雪之遊，良辰已屆。乞
0865b29: 致淑老，望道駕同入山中，坐花下作十日留。不盡。
0865b30: 啟
0865c01: 請天台寶華月航和尚補住聖恩啟代吳門諸護法
0865c02: 伏以河北源流，遇大風而令行吳越。嶺南血脈至太
0865c03: 白而道旺。萬峰攷之禪史，代有其人。恭惟月公大和
0865c04: 尚座下，法海神龍，宗門威鳳，首眾鄧山。止用睦州手
0865c05: 段，拂衣台嶺依然。德嶠風規，佛祖定為許可，諸山罔
0865c06: 不仰遵。非負過量胸襟，焉具超方眼目。會吼公一代
0865c07: 終期，雙林高逝。四煞雄之家法，須待真獅。三玄要之
0865c08: 重關，打醒睡虎。顧茲祖席已虛，繼踵誰任必會先師
0865c09: 的意，此座堪登。況同條共本已欣呼應，同心換象抽
0865c10: 爻更喜後先一轍。某等久屬金湯，顒瞻玉麈。敢附東
0865c11: 林之末，慚追天覺之蹤。合詞葵懇，佇候寶幢。伏冀劍
0865c12: 挂眉端，雷轟舌上。樹河陽之旗幟，梵宇肅清。奮雪夜
0865c13: 之神機，禪關頓破。聿新祖席，重聽法雷，曷勝翹企之
0865c14: 至。
0865c15: 請翠峰輪菴和尚補住靈巖啟
0865c16: 伏以馬駒踏殺天下，臨濟挺生天山。法戰寰中，靈巖
0865c17: 傑出。系數之隆有待，非常之略難逢。恭惟輪翁法兄
0865c18: 和尚座下，宗門宿望，名世應期。溯瓜瓞於廬陵，偏宜
0865c19: 忠裔。指風幡於燕邸，不愧燈傳。玉泉膺　特簡史冊，
0865c20: 輝煌偕滹沱而並燦。法海矢澄清家風，炳奕與衡岳
0865c21: 而爭奇。慨夫千百年大統綱宗，濫同巾幗。幾十世列
0865c22: 祖正脈，寬泛門庭。法兄汾州再出，雪竇重來。機用雙
0865c23: 提于拈頌，玄要特唱于主賓。雲臥洞庭，風高翠嶠。茲
0865c24: 者硯山崇報禪寺為吾老叔和尚道場。弟應兄呼，自
0865c25: 必剎竿扶起。子承父業，豈容法席空虛。某忝竊同源，
0865c26: 叨陪末座，用是敢布誠心，肅箋上懇，惟冀劍挂眉端，
0865c27: 雷轟舌上。開人天之眼目，群籟皆清。秉正令之莫邪，
0865c28: 野狐絕跡。弟某臨啟，不勝虔切之至。
0865c29: 請堯封過菴和尚補住靈巖啟
0865c30: 乾遇乎巽，令節方屆。天中斗轉乎箕，祖道重興日下。
0866a01: 輝煌共仰，濡潤咸思。大音無久鬱之機，至寶有畢呈
0866a02: 之略。恭惟過翁法兄和尚，宗門獅象，法苑星雲。金縷
0866a03: 親傳，奕葉紹靈山之業。寶雲垂映，連枝齊大鑒之名。
0866a04: 丕振先猷，弘揚家範。道價重諸方宗匠，立言推當代
0866a05: 偉人。垂鉤釣海底獰龍，波瀾闊大。布網截雲中威鳳，
0866a06: 絢綵繽紛。法運與景祚維新，　御翰共禪燈交燦。某
0866a07: 忝竊切同源，叨陪末座，素渴醍醐之想，久欽椎拂之風。
0866a08: 典型斯在快聆毒鼓之音，祖席依然不改名山之勝。
0866a09: 伏望踞象王寶地，吼獅子威音，俾七十二朵巖巒風
0866a10: 雷並厲，三萬餘頃波浪機用同施。幸蒙慈允，俯洽輿
0866a11: 情。肅佈悃誠，遙瞻猊旆，臨穎翹切瞻依之至。
0866a12: 記
0866a13: 先師璧和尚影堂記
0866a14: 堂之建也，始于康熙辛未臘月。越七年，己已卯三月告
0866a15: 成。數先師去世，寒暑閱三十，主法已四更。乃于是年
0866a16: 菊月之朔，奉安遺像以慰式瞻。所謂因緣時節亦不
0866a17: 易也。嗟乎，從上佛祖出世，或千百年一出。如優曇缽
0866a18: 華，時一現耳。其出也，則必有法身大士同願同行，輔
0866a19: 翼之，繼述之。故其道愈久而愈遠，愈光而愈大。昔世
0866a20: 尊為一大事因緣出現于世，說法四十九年，未曾說
0866a21: 一字。最後於靈山會上拈花示眾，獨迦葉微笑。世尊
0866a22: 云，我有正法眼藏，涅槃妙心，實相無相微妙法門付
0866a23: 囑于汝。教外別傳，源始於此。遂稱迦葉為西天第一
0866a24: 祖。迦葉二十八傳菩提達磨。航海而來，傳佛心印。此
0866a25: 土之人知有禪宗，乃稱達磨為東土第一祖。達磨六
0866a26: 傳至曹溪，並出南岳讓，青原思。自後派分五宗，因稱
0866a27: 南岳為第一祖。南嶽五傳出臨濟。濟于滹沱小院建
0866a28: 立綱宗，故又稱臨濟為第一祖。臨濟二十一傳出萬
0866a29: 峰。蔚開闢萬峰，故茲山稱萬峰為第一祖。萬峰十傳
0866a30: 至天童悟祖。悟出三峰藏翁，崛起三百年將墜之綱
0866b01: 宗，重復鄧山已廢之法席。如日月麗天，雷霆震地。得
0866b02: 其傳者十有三人。而其克紹鄧峰之祖席，應機說法，
0866b03: 遐邇響慕三十五年如一日者，實惟先師璧和尚。師
0866b04: 十二歲出家。十七歲剃染。二十二參學。二十四開悟。
0866b05: 三十一得大徹。三十八而得受源流衣拂，即開堂說
0866b06: 法。至七十有二而示寂。又二年，塔全身于華嚴壇後。
0866b07: 又二十八年，得入影堂。司空李公顏其額曰，真獅。蓋
0866b08: 取漢祖記先師之語。凡師精進之勇，悟入之深，機用
0866b09: 之峻，操履之篤，誓願之弘，利濟之普，固非小子筆舌
0866b10: 所能殫述。而其建立規繩，精詳周備。無一事不稟佛
0866b11: 心，無一法不遵佛制。攝化人天，感悟興起，此志所以
0866b12: 追敘生平之實，以告將來。俾人人瞻之仰之戀之慕
0866b13: 之，於以見一代中興師法之不朽。嗚呼，劫石或有時
0866b14: 盡也，先師道德周行于天地之間，則無時盡也已巳矣。
0866b15: 後之賢者，當思紹述先宗，繩其祖武。庶不辜真獅之
0866b16: 意。是為記。
0866b17: 贊
0866b18: 德全禪師道影
0866b19: 昔狷菴先生於東皋結同志緇白，修上生業。余與示
0866b20: 獨老宿俱在社中。余年最少。老宿德臘雙高，為先
0866b21: 敬重。迄今四十餘年。而其子若孫皆以道行自勵，遠
0866b22: 近歎慕。德兄，其高足也。為人本色，有古德風。乙亥春，
0866b23: 梅花盛放。令孫萼公持兄道影索余一言。觀此幅托
0866b24: 跡高致，其亦有遺世之心乎。回想舊遊，略同感慨。況
0866b25: 余齒當殘照，不禁神傷。因綴以詩。茸城第一山，西來
0866b26: 不可及。祖孫五十年，高風猶壁立。道義固平生，門庭
0866b27: 在真實。賢德如全兄，吾宗堪表率。勁操行胸懷，高托
0866b28: 西山跡。獨臨香雪中，千峰濃翠積。遂使塵壤間，洗盡
0866b29: 多生習。
0866b30: 彥臨兄兩尊人遺影
0866c01: 余與彥臨兄交最久，得悉其尊大人公輔先生之懿
0866c02: 行。頃從鄧山歸里，展閱龔太夫人遺像，一種幽懷貞
0866c03: 靜之風溢于紙端。母儀閫範，遐邇欽崇。若子若孫俱
0866c04: 克遵家教，而衍千百世麟趾之慶，未嘗不從孺人德
0866c05: 性中培養也。將來名光彤史，封誥德門，世外亦預有
0866c06: 榮施矣。
0866c07: 公就畢居士遺影
0866c08: 幽懷淡于菊，雅意冷如冰。獨坐梧桐下，秋風香幾層。
0866c09: 居士遊鄧尉之間，證晦堂之旨。木樨香裏，吾無隱乎。
0866c10: 此圖之景而於涪翁不相上下。茲得觀瞻，因追憶二
0866c11: 十年前丰姿神骨，絲毫靡間。雖宗雷世誼社火猶溫，
0866c12: 撫今思昔能不慨然。偶以恒若兄之請，率書數語。俾
0866c13: 見畢氏之高風碩範云。
0866c14: 畢恒若母氏像贊
0866c15: 巖巖母範，出自虎頭。整整坤儀，隆于宗周。惟其德重，
0866c16: 所以無儔。珠藏川麗，玉蘊山休。環珮珊珊兮，仙娥帝
0866c17: 女。霞冠爍爍兮，蓬島之流。真歸蓮沼而影留五濁，家
0866c18: 風世業而遠布閻浮。
0866c19: 敏道人像贊
0866c20: 秉丈夫之操，具菩薩之心。半百年修普賢大行，一莖
0866c21: 草現丈六金身。末山道韻，妙總芳塵。龍盂虎錫，感動
0866c22: 天神。故能破群迷於昏夜，起律學於久湮。庶幾標表
0866c23: 於鬥諍堅固之僧倫。
0866c24: 先嚴孝節先生先慈俞孺人合贊
0866c25: 雙九雲掩，長留故國衣冠。萬木風號，罔報當年鞠育。
0866c26: 自非百千億劫都從那邊修來，安得撥轉珠輪，頓見
0866c27: 菩提果熟。乾坤定位而道必雙，凡聖難名而心相續。
0866c28: 此中日月何代不明，此中綱常無遠不復。慈範足以
0866c29: 啟後閫之賢，清標真堪踵高賢之躅。冰心鐵骨，舉世
0866c30: 莫知。月韻山情，晚年彌篤。最可恨者，既不能留陳睦
0867a01: 州織屨供親，又不能效李清湘持盆稱祝。惟有望嶺
0867a02: 雲而興思，讀莪篇而痛哭。
0867a03: 張封翁麗甫先生像贊
0867a04: 負太公之奇略垂釣渭濱，藏用于天下者惟先生有
0867a05: 之。抱綺園之高風採芝商嶺，而能下漢高之節者亦
0867a06: 惟先生有之。是皆得畫前一著參化之機，故能處高
0867a07: 門而不居，棄人間而絕欲。黃石尋蹤，赤松辟榖。前身
0867a08: 後身，恍然一局。翠壑丹崖是余所棲之谷，道人何年
0867a09: 向此濯足。雖然晝錦堂開，天書滿屋，帶礪河山，復封
0867a10: 齊國，吾恐先生逃之不得，豈能安此幅巾道服者耶。
0867a11: 周山泉先生暨陳孺人像贊
0867a12: 豐神肅穆，壺範清淑。瞻舊國之衣冠，想當年之高躅。
0867a13: 穎水回輿，濂溪歸曲。乾坤定位而蘭玉盈庭，禪淨兼
0867a14: 修而聯鑣佛國。綺閣香分，萱階草綠。麟兮鳳兮，百祀
0867a15: 相續。追慈容于法航，痛孝思于風水。更喜一門學道，
0867a16: 不讓龐老之家風，兩世知交，足稱鄧山之法屬。敢綴
0867a17: 蕪言，表章燈錄。
0867a18: 寧子遺影
0867a19: 夫最無窮者情也，最無根者命也。命若可待，何難拔
0867a20: 風塵之骨，致塵剎之心，今不可得矣。因繫以贊，來時
0867a21: 無鼻，去時無口。雖則面目宛然，終不出乖露醜。翻身
0867a22: 直上太虛空，依舊面南看北斗。
0867a23: 題跋
0867a24: 題歇心居所藏諸名公卿詩卷
0867a25: 天下有一可傳，雖死猶生。無一可傳，雖生猶死。是冊
0867a26: 也，諸名公無一存於世矣，其詩其文豈與敗壞之軀
0867a27: 同朽腐耶。萬峰當天山老人恢復之初，外護如申文
0867a28: 定蔡忠襄輩。問道往來，詩文玉藻，固吳中第一勝事
0867a29: 也。豈獨為法苑光乎。當珍而惜之。
0867a30: 題看山圖
0867b01: 積雨初歇，水田晚晴。見公示其祖靈公看山橫卷。觀
0867b02: 之嘆息彌日。古之得道者，往往泯跡深山，摩娑苔石。
0867b03: 不似今人馳逐于聲色之場。靈公秀出東林，牽纏院
0867b04: 事不能向千巖萬壑中，輒以肖形寓意其風流餘韻
0867b05: 非俗眼所能窺也。昔遠公畫長江萬里圖，譏者謂其
0867b06: 有用世之略。靈公此圖，豈無謂耶。
0867b07: 百鶴圖
0867b08: 瑯琊居士得此圖以奉母夫人壽也。以余觀之，虯松
0867b09: 媚人，怪石迷徑。誠妙於筆，非俗工所能辦。當日淨風
0867b10: 微，松影在地，試顧林間，百鶴有躍者，宿者，跂者，聳頸
0867b11: 欲鳴者，欲啄食而呼群者，振羽向人而驚不敢前者，
0867b12: 有蹈而卻走者，所謂雪翎朱頂墨翅丹距，無不一一
0867b13: 相肖而生意天然。況濯濯鶴鶴，在陰在野，或鳴于九
0867b14: 皋，或飲于重淵，而百鶴欣聚之名始現。相經云，鶴壽
0867b15: 二百六十歲則色純黑而常遊蓬萊三島之間。今以
0867b16: 此壽而願母夫人與松鶴齊年，人子之心何其深且
0867b17: 長也。因綴數語以表其微。尚云。
0867b18: 題簡菴師畫
0867b19: 參禪而得無功之功，學道而悟無用之用。於以觀圖
0867b20: 畫，悉知其巧拙用意，造微入妙。然此豈可為淺見寡
0867b21: 聞者道哉。簡兄遊戲翰墨，聲名藉甚。要之，不從意識
0867b22: 中流出，所以超出尋常萬萬。
0867b23: 題松竹圖
0867b24: 蒼蒼者松，亭亭者竹。或宜高山，或宜邃谷。看爾龍麟，
0867b25: 樂爾鳳服，具壽者相，有君子目。結歲寒盟，維此為淑。
0867b26: 景行錄題辭
0867b27: 幼讀雲棲老人崇行錄，慨然想慕其人。既而腰包頂
0867b28: 笠，遍歷諸老門庭。鎚拂之下，日炙月親，總不離本分
0867b29: 一著。然其間取捨不同，行藏各異。或有抱一事之奇，
0867b30: 一行之美，尤深企重。至于燈錄所載不論，若近代尊
0867c01: 宿卓然有過于古人行事而未及表揚者，後人之責
0867c02: 也。心喪之後，移居泖上，钁頭之暇嘗閱宋元諸譜。蓋
0867c03: 主張宗教之外，發言行事有關於世道人心而雄偉
0867c04: 奇絕者，採錄成編，題曰，景行。嗚呼，法道下衰，宗風日
0867c05: 遠，至人不得而見之矣，得見賢者斯可矣。今學者不
0867c06: 走軟軟一路，根本上實實有悟處，兼之行履取法于
0867c07: 古，自然圓滿精明，垂勵後世。詩曰，高山仰止，景行行
0867c08: 止。如此則斯編亦不為無益矣。
