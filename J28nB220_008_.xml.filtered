0804b01: 法璽印禪師語錄卷第八
0804b02: 嗣法門人性圓旋璣旋哲旋賢等編次
0804b03: 書
0804b04: 復眉居宋侍御
0804b05: 居士來諭云亟求開示見我本來此語是權耶實耶
0804b06: 想居士以末季庸流之為愍念故乃舉此語耳果然
0804b07: 如是貧道曾記得雪巖問高峰云日間浩浩時作得
0804b08: 主麼峰云作得巖云有夢有想時作得主麼峰云作
0804b09: 得巖云正睡著時無夢無想無見無聞主人公畢竟
0804b10: 在什麼處峰於此不會若是轉問貧道無夢想見聞
0804b11: 時主人公在什麼處只向道鼻息大如雷天明不覺
0804b12: 曉居士於此瞥地翻身徹見本來眉目不妨向塵勞
0804b13: 堆裏指引迷人冠冕場中點開正眼何藉一瓢一杖
0804b14: 埋沒於雲山煙水間也謹復不盡。
0804b15: 復蕭大有居士
0804b16: 疇昔之日接居士手教中言非不知即心即佛云云。
0804b17: 即心即佛昔馬大師接人令人剷盡道理法執相忘
0804b18: 方脫盡汗衫全體獨露今時學道人多向意識中卜
0804b19: 度所以宿習旋滅旋生居士若明此事不須別求旨
0804b20: 訣秖要把玄妙知見去得乾淨之乎者也去得乾淨
0804b21: 只將一個話頭於二六時中挨拶不去必要挨拶發
0804b22: 不得疑必要發疑然後到水窮山盡地步忽撞著無
0804b23: 面目主人方得呵呵大笑云元來鼻頭下垂眉橫眼
0804b24: 上到那時方見貧道只是者個模樣并焉師即心即
0804b25: 佛非心非佛亦了然也居士當黽勉之復謝。
0804b26: 復汝鍾閔老居士
0804b27: 暇與二三子趺坐道及居士賢喬梓久為法門金湯
0804b28: 正讚服間忽翰下捧讀如雲佈中天都在覆蔭之下
0804b29: 可見聲同耳門氣同鼻孔皆從無意而意到也承云
0804b30: 每念大力開山先師一席儼然未散至曷勝汗下之
0804c01: 語是大居士不忘先師南浦道中說法之時視與越
0804c02: 山為不別矣然貧道鄙人也終日抱守孤峰目視雲
0804c03: 漢不能為此山作一事又不能為先師接一人有居
0804c04: 山之名而無居山之實雖賴護獎不知將來得不辜
0804c05: 負否準擬旋山奉迎兩相傾倒忝在同門諒不我卻
0804c06: 是復。
0804c07: 謝文宗博庵黎居士撰十方碑文
0804c08: 昨晚舟中得大護法所撰龍門碑文挑燈三讀真百
0804c09: 世祖席之鐵案不特為龍門十方遠計亦更為發起
0804c10: 雲居寶峰兩剎之淵源非大護法如椽之筆曷能如
0804c11: 斯也贈大雲詩可謂絕暢非為山僧床頭楖栗亦是
0804c12: 大護法殺活縱奪之機此子得之一生受用舟中搖
0804c13: 蕩暫復不盡并謝。
0804c14: 又
0804c15: 客歲趨謁秖聆大教即知居士不獨覷破孔老面目
0804c16: 而達磨直指之意亦有超越處矣貧道叨嗣祖位道
0804c17: 德荒疏宜雲壑中棲耕博飯不敢效諸方是非隊裏
0804c18: 接物利生望光密覆令湖海參歸是大護法不忘懸
0804c19: 記共開選佛之場也伏惟慈照不宣。
0804c20: 謝渭綸屠翁邑主立僧戶
0804c21: 承立僧戶貧道歸山不啻祖庭感賴抑且僧俗兩分
0804c22: 非大護法垂手參贊何以得機緣湊合之於此雖叨
0804c23: 馬祖之靈實賴大護法之力也然今莊蒞於堂堂萬
0804c24: 民之上巍巍靖邑之中萬機頓赴而不撓其神千難
0804c25: 殊對而不干其慮非得杏壇之真趣靈山之宗猷安
0804c26: 能如斯耶適聞大護法已旋貴治敬遣二侍者代候
0804c27: 并呈歸戶四柱冊二本乞印照歸戶一案況此案亦
0804c28: 當大護法之主宰亦是極美一事如力行即感聲無
0804c29: 盡方外之交甚釋道懷耳欽謝。
0804c30: 答孝廉晉公閔居士
0805a01: 山中寂寞兀坐懸巖目視雲霄神情虛闊接教細讀
0805a02: 末法中得居士深於宗門用心可謂有力之士不然
0805a03: 何能全身擔荷來諭云日在寶雲閱宗鏡諸錄心中
0805a04: 稍有明亮如人在蘆溝望皇殿只見紅與金色日光
0805a05: 映成一片至其中千門萬戶不敢自欺此是真實譬
0805a06: 喻居士於諸經錄中得見此段境界山僧實未曾見
0805a07: 但見古人有云我幾十年看經教是運糞出諸人看
0805a08: 的是運糞入如古人受用只要剷得乾乾淨淨居士
0805a09: 雖看起許多物事涌在虛空不過喻言而已胸中必
0805a10: 無是物所以山僧常示眾云諸仁者到者裏來了明
0805a11: 大事要將從前記的三教九流諸子百家吐得盡盡
0805a12: 無餘方與越山相見設若不然也須吐卻始得此是
0805a13: 山僧垂語昔有僧問古德曰學人不識佛乞師指示
0805a14: 德云我言恐你不信僧曰和尚垂言焉敢不信德曰
0805a15: 即你便是僧曰如何保任德曰一翳在眼空花亂墜
0805a16: 後有尊宿判云古德答此僧所問如百二十斤重擔
0805a17: 此僧一肩荷負驀直便去更不回頭可謂有力者也
0805a18: 居士在越山一言之下擔荷佛祖慧命亦可謂是有
0805a19: 力之士也直復不宣。
0805a20: 復管翁舒居士
0805a21: 未出匡廬已知居士才傾蘇黃詞壓班馬虛心內典
0805a22: 存誠外護貧道欲見無由馳神久矣何幸曩辱魚箋
0805a23: 嘉譽過當意居士誤信虛聲儻入山親見只相視一
0805a24: 笑耳即龍門請言一案昔年棄雲居登越嶺已向無
0805a25: 煙火處把茅蓋頭不蓄一粒米不栽一莖菜以塞饑
0805a26: 瘡詎知居士及諸大護法并諸山耆宿本寺眾僧三
0805a27: 請貧道入院原為復理祖席其餘田山瑣瑣悉是第
0805a28: 二頭非今之急務也所謂急務者人心匪古世道滔
0805a29: 滔不於砥柱中救人心術而營營他求者豈真為生
0805a30: 死者所為耶此復。
0805b01: 與仲遷葉文學
0805b02: 正月賀新禪人持居士後來一書雖未得此事清楚
0805b03: 實有進步穩當非摹寫得的貧道隨讀隨喜與牧座
0805b04: 元相視笑云待他面來貧道再與一拶始不負幾回
0805b05: 曲引也牧云和尚賣弄不少待他作麼即揮案一下
0805b06: 便行貧道視侍者云不將漁父引怎得見波濤一并
0805b07: 書上居士勿以半塗坐住必要到家方是自由處何
0805b08: 如。
0805b09: 與方伯斗所余護法
0805b10: 山僧自行道二十年來每晤宰官居士留心於法門
0805b11: 中者頗多而耑求立證者初見有博庵雪堂二居士
0805b12: 也今睹大護法秉心堅固問道真誠一聞舉揚便信
0805b13: 知有此段大事直下生疑即欲立證佛祖頂不求
0805b14: 伴侶如此學般若之勇猛則不異於古人之勇猛也
0805b15: 然佛祖大道本無言說不立功勳貴乎直下承當不
0805b16: 容絲毫擬議若有絲毫擬議與道相殊故曰人人本
0805b17: 具個個不無皆因妄想執著不能現前以致沉滯輪
0805b18: 迴迷淪三界故山僧初於法雲律堂一會輒知大護
0805b19: 法乃祖願重來終不以有為功行住腳所以山僧覿
0805b20: 面提持發明生死大事亟欲以言下知歸一了百當
0805b21: 直不得已巳曲引正睡著話頭作一敲門瓦礫大護法
0805b22: 亦便穩於胸中力有朝參暮請之決志也雖然若向
0805b23: 百尺竿頭進步鋒鋩矢上加尖朝夕不相離閒忙打
0805b24: 不失單提一念直到水窮山盡無下手處方可如枕
0805b25: 子墮地頓息塵情得大慶快親證佛祖頂別無伴
0805b26: 侶此即不惟出一頭地且續傳燈於萬古自可期矣
0805b27: 是以山僧先將三代祖像拄杖一條授與大護法懸
0805b28: 記末後因緣始不負龐老之遺風靈山之骨肉也近
0805b29: 有新得幸通一二以慰道懷北望五雲臨池翹首。
0805b30: 又
0805c01: 蒙賜鐘資感佩不盡然此段公案幽明兩利頓證圓
0805c02: 通永鎮祖庭之物也中興碑記詞章簡備字句精妍
0805c03: 真乃佛心祖意不惟起祖庭之湮沒而且有深惜天
0805c04: 下黎民之重困切切也將來謀石與博翁之記並刻
0805c05: 以垂萬古不朽之案也謝謝。
0805c06: 又
0805c07: 承貴役遠送碑石座不到山僧詢得來路甚遠且無
0805c08: 損壞及細觀文色光潤其體堅固山僧不覺眉尖鼓
0805c09: 舞可以傳二大手筆也此不惟祖庭增輝誠千萬古
0805c10: 不磨之蹟若非大護法全體妙用安能成就其速乎
0805c11: 不盡餘情謹此附謝。
0805c12: 又
0805c13: 昨領盛饌至今齒頰猶津也但座中承問女子出定
0805c14: 公案一眾知識舉皆默然者何也正是滿盤托出大
0805c15: 用全彰故山僧又恐大護法全在定中著腳不得本
0805c16: 分相應故返問一動一靜是出耶是入耶若向此中
0805c17: 見得則知釋迦老子文殊罔明皆弄精魂舉該喫棒
0805c18: 然雖如是也要重徵不妨將昨日問頭今朝還我。
0805c19: 又
0805c20: 出定公案答以白箋機用甚是但不知尊意落處還
0805c21: 作甚麼邊會若作有言點畫未見若作無言白紙猶
0805c22: 存有無不作終難決斷故山僧即碎其箋請大護法
0805c23: 再向其中下一轉語。
0805c24: 又
0805c25: 向讀來教知大護法造道精勤已到活潑潑地物物
0805c26: 頭頭舉皆是道不被理之所轉但不被事之所轉有
0805c27: 道可道猶未是大解脫的境界要到自如如地物物
0805c28: 頭頭舉非是道不被理之所轉若不被理之所轉而
0805c29: 無道可道亦非大解脫境界然大解脫境界言語形
0805c30: 容不到師資受授不能只貴自家親證不落規模如
0806a01: 人飲水冷暖自知古云毫釐有差天地懸隔矣餘不
0806a02: 盡筆諒之諒之。
0806a03: 又
0806a04: 近來法門當盛魔異多端聞大護法見道親切作用
0806a05: 愈奇誠言道無難易總在當人擔荷為重嘗聞弘道
0806a06: 為難非難也護法為難非難也然得正知見具擇法
0806a07: 眼分皂白識是非誠為難也如大護法初未明佛法
0806a08: 之時能信然參究及至己已明之後又能確爾行持砥
0806a09: 柱法門搖掇不動不被他人籠罩不肯自己已瞞頇不
0806a10: 以忙閒為隔直得透頂窮源深入閫奧即無盡大年
0806a11: 輩又何獨善其聲哉然以此觀大護法亦可謂難行
0806a12: 能行若體若用若放若收舉皆兼得之矣欽服欽服
0806a13: 今因薰風南來涼生鳳嶺特脩尺素問候起居伏冀
0806a14: 順時自玉。
0806a15: 與制臺玉翁張護法
0806a16: 前法雲寓杖蒙大護法下顧津津隆施疊疊惟恃福
0806a17: 果所歸不敢嘵嘵言謝也別歸鳳嶺而神情無時不
0806a18: 馳況炎威正熾恨不能常依檀樾大樹而分餘蔭耳
0806a19: 蒙垂扁額已挂中堂華嚴經十五啟諷此不惟林泉
0806a20: 增色祖剎重輝即福果所歸亦可以恩覃九有矣儻
0806a21: 非鈞座作佛祖金湯群生庇蔭安可得哉驅穎遣人
0806a22: 代躬鳴謝臨楮翹首。
0806a23: 與糧憲允升程護法
0806a24: 久慕高聲未遑接教前一識荊恍如舊契詢非過量
0806a25: 人不能以一莖草建立梵剎將世諦而為佛法就宦
0806a26: 海以作金湯得如是一段孤高自不被物累之所牽
0806a27: 制矣然大護法素窮聖道自與佛道相應不妨更向
0806a28: 紅塵堆裏別出一頭則自然頭頭合轍物物同源便
0806a29: 與蘇黃續其舊案也嘗聞好善者不棄于芻蕘樂成
0806a30: 者能加功于終簣山僧故敢走筆伏惟大護法向日
0806b01: 用中究竟何物果然親見一回即是塵寰中別出一
0806b02: 路也承惠所修藏閣今擇八月朔三上梁望賜尊銜
0806b03: 登上俾得垂鎮萬古又本月望日已啟華嚴法寶仗
0806b04: 佛力而佇見玉燕投懷崇高爵位謹此奉聞乞為垂
0806b05: 鑑。
0806b06: 與文宗印周王護法
0806b07: 同安殿堂少叨就緒初擬方丈猶隱荊棘叢中即若
0806b08: 銅鉈之于荒草忽蒙大護法垂惠一旦鼎新不惟山
0806b09: 僧有所依止即十方雲水亦得拶入使將來知識奕
0806b10: 葉相傳名為法窟此段因緣謂非千秋不朽之公案
0806b11: 乎向聞大駕高遷故山僧特走灌城以作陽關話會
0806b12: 不期值公冗蝟臨未敢頻聆咳唾又且山中修造催
0806b13: 忙不能久居客舍以致匆別歸山未得候送于南浦
0806b14: 也又前聞法旆肯降鳳棲增輝泉石今特遣侍者奉
0806b15: 迎萬惟撥冗拱俟不宣。
0806b16: 與靖安邑侯陳護法
0806b17: 大護法陽春布德民賡褲襦之歌山僧雖處鳳棲僻
0806b18: 谷遠承樾蔭久矣欲走雙溪竊領唾咳奈時當聖制
0806b19: 不能造謁琴堂歉也何甚茲啟有貴治龍門寺山僧
0806b20: 開法有年有數畝山糧為資僧恆產因圓頂方袍不
0806b21: 便公門出入故有僧戶之立承前任屠公倡之于先
0806b22: 牛公繼之于後法門金湯永垂不朽近聞大護法軫
0806b23: 念窮黎不均之嘆慨然平圖此種功德萬民感誦龍
0806b24: 門僧戶想自固圉不令四海禪流違公混俗禪席藉
0806b25: 振國賦可足是所望耳伏望留神餘容再布。
0806b26: 與少宰雪堂熊居士
0806b27: 山僧幾番策杖南州眠雲飲月侶鳳儔麟若于同安
0806b28: 無深補浴獨大護法有格外之提撕向先師塔銘中
0806b29: 極力揄揚今古賴以不朽斯一奇也蒲月入省又得
0806b30: 盤桓從上佛祖未了公案擔荷傳燈于千古斯再奇
0806c01: 也同安鼎建大殿實出意外余翁發心尤仗弘文接
0806c02: 引忽然頓破無相三昧此亦罕覯之緣斯三奇也是
0806c03: 三奇非昔靈山付囑不能為之倡更非破慳囊者不
0806c04: 能為之和不惟山僧得申出世之懷即後代之瞻仰
0806c05: 者如穆清風矣承賜厚貺雖已拜登感愧交集同安
0806c06: 大殿中秋後一日豎柱十八日上梁特遣侍者恭迎
0806c07: 大駕相約方伯余翁諸位上憲同降鳳棲則土面彌
0806c08: 陀重添金色也恭候不宣。
0806c09: 與文宗博菴黎居士
0806c10: 素荷格外垂青真我法門中了元坡翁一派兼承屢
0806c11: 屢留心於上藍祖席知山僧馬師腳下兒孫當奉命
0806c12: 唯唯愧山僧道德荒疏難以入廛垂手矧江右之名
0806c13: 藍惟此一剎為最又蒙張制臺護法煥然一新必將
0806c14: 來之知識有在山僧未敢擅斯念也蒲月出山原為
0806c15: 先師塔頭未了之案不覺機緣時至偶值余公儵有
0806c16: 鼎建同安之命此非大護法平日久相讚助奚能有
0806c17: 斯之奇遇也大殿擬本月望日上梁特請文輿入山
0806c18: 盟證則山靈增色雲水騰懽望杏瞻蒲掃榻以俟。
0806c19: 又
0806c20: 春承德飽牛屋齒頰至今猶香也謝謝別時正當公
0806c21: 冗未敢罄露心悰山僧原出龍門入鳳嶺欲為先師
0806c22: 雪屈大轉法輪見其階級成坎坷法堂為草莽自愧
0806c23: 才疏行薄不能廣結法緣止擬一瓶一缽坐草眠雲
0806c24: 以度餘生之日夕耳不期前歲杖抵灌城祖光忽現
0806c25: 得方伯余翁與法相契鍼芥投機慨有復興之念續
0806c26: 得制臺張翁司馬熊翁二文接引故得遠近檀那都
0806c27: 聲樂助業已殿室告成又得藏經垂鎮儘可聚眾安
0806c28: 禪得無餘欠矣但思家有遺譜國有傳文無是則不
0806c29: 足以繼遠啟後茲同安祖庭乃廿五祖之遺蹟當斯
0806c30: 百廢既舉之時宜有中興碑文方能懸記末後是備
0807a01: 沼毛敢乞大方流布俾得佛日長輝名藍再振想大
0807a02: 護法以佛祖為心必不以金玉而靳筆也臨風翹企。
0807a03: 與給諫約生熊翁居士
0807a04: 向叨飛穎命主同安數載以來目視雲霄冰霜自守
0807a05: 山僧每愧才疏行淺不能繼述先風援拔祖庭淹沒
0807a06: 今幸方伯余翁與山僧有夙生契合發心捐俸起造
0807a07: 大雄寶殿并諸堂閣稍以荊棘之場復為龍象之地
0807a08: 此非大護法首帥之名烏得有如是之機緣乎近聞
0807a09: 門下樂隱林泉倦為世法單于內典留心是以山僧
0807a10: 特遣侍者持箋請駕入山度歲不妨與西來祖結出
0807a11: 世之盟又是一番奇特也再求顓先師雲居塔院緣
0807a12: 起待面詳白臨楮不勝掃室拱候。
0807a13: 與旅菴曾居士
0807a14: 向入洪都深叨厚惠謝謝山僧自別歸山為了雲水
0807a15: 之債不暇隻字問安有疏道愛多矣值前薰風南來
0807a16: 聞法體貴恙未甚大寧山僧每于寤寐思維不遑安
0807a17: 處但幸大護法嘗炙曹溪憨祖入道甚深必以煩惱
0807a18: 場為休歇處是非成壞皆能看破如幻縱使身有老
0807a19: 病知必有安閒之法得無妨礙耳昔聞憨祖居諸阨
0807a20: 難猶若尋常此蓋轉苦為樂轉有為無苦樂雙泯有
0807a21: 無不立誠謂住煩惱而不亂居禪定而不寂此非以
0807a22: 大地為身心三界為解脫者耶今大護法誠能以病
0807a23: 苦為樂緣又以身心世界渾然一體則有進于先人
0807a24: 遠矣今遣訊候台禧伏冀自玉。
0807a25: 與埽庵譚先生
0807a26: 久聞門下法門砥柱象教金湯海內一麟古今之奇
0807a27: 特也印恨緣疏未得親領大教嘗于龍門惆悵中忽
0807a28: 得雪老人道行碑續得曹溪憨翁肉祖年譜沐誦之
0807a29: 餘倍舒眉宇不啻唇吻荔枝親炙門下之左右耳且
0807a30: 集成我祖法道更知尊見超庸赤身擔荷祖佛家私
0807b01: 若非天龍特降乘願而來何由得先祖之腹心行狀
0807b02: 也時即合爪朝南稱謝不盡印雖侍師有年根性微
0807b03: 弱識見靡長數年間濫主宗門伴隨龍象自越山龍
0807b04: 門同安各剎略撐祖父門庭未能大舒法約幾思買
0807b05: 棹高門聽述先風聊增鈍置因建同安祖剎土木工
0807b06: 興行　不果今幸獅聲道兄來謁隨遣侍者持箋代
0807b07: 候併附刻俚言伏冀垂青斧正率瀆尊嚴臨風翹首。
0807b08: 與御六張居士
0807b09: 章門一別忽見星週然山川雖異道契即鄰此心無
0807b10: 時而不在浮雲落日間共相委悉誠謂千里同風真
0807b11: 俗不二也想居士邇來德業與日俱升浩氣必以彌
0807b12: 天誠心定能貫日坐斷十方三際踏翻窠臼透脫羅
0807b13: 籠隨方得妙任意優游放去收來無不合乎古人之
0807b14: 途轍也但能向無凡聖處不善惡中豁開頂門正眼
0807b15: 弘舒腦後眉紋將佛祖之真趣旨歸一齊仆落更有
0807b16: 一番令人不可測度不可勝數之受用耳令親翁建
0807b17: 立同安祖席擔荷佛祖慧命轉荊棘以作菩提灑醍
0807b18: 醐而蘇枯槁不惟鳳棲土石得放光動地即天下知
0807b19: 識亦有吐舌驚懷此誠世出世間無不羨羡奇特也昨
0807b20: 聞法旆南旋本應親瞻台祉又恐煩動興居是遣管
0807b21: 墨問安兼請車騎入山過夏商量祖父風規始不負
0807b22: 昔入同安之室也掃庭以俟。
0807b23: 請慧山元白尊宿歸寶峰
0807b24: 客歲冬曾奉一書想蒙披照寶峰雲居兩剎已得其
0807b25: 詳矣但寶峰方丈自吾兄去江南之後誠為法堂前
0807b26: 草深一丈弟每遠眺珠峰涌翠爭榮似有待其新令
0807b27: 又兼江楚衲子靖邑檀那聞風望影如渴鹿覓瀛步
0807b28: 之久矣望吾兄棒喝重振於泐潭照用覆彰於法座
0807b29: 令合邑檀那合寺大眾護守祖庭之有功也臨楮神
0807b30: 馳不勝翹企。
0807c01: 又
0807c02: 寒梅綻玉枯木回春正老法兄和尚闡宗風之際開
0807c03: 壽域之時某應親臨法座禮祝長年奈為同安祖席
0807c04: 業識縈纏力難從願今備微儀耑使代賀以表寸私
0807c05: 容俟誕辰合自遙空稽首某乃法門鈍置有負先人
0807c06: 若非法兄道德芳榮聲名洋溢不能起振先風規模
0807c07: 後裔老人塔院二案功程尚未全完明夏二十週期
0807c08: 煩仗錫降歐峰指點大成想以道統為心不辭倦耳
0807c09: 餘盡晦弟口宣臨楮不勝神馳。
0807c10: 復慧峰山牧恆首座
0807c11: 讀來書并陞座法語知位任堂頭其宗旨猶有來矣
0807c12: 然雲居先師一脈至我門庭孤峻非過量人不能肩
0807c13: 荷汝能以一肩擔荷真不忘越山龍門一點血脈既
0807c14: 為一方瞻望宜道德成人祖令成物益宜空乏其身
0807c15: 綱維梵剎始可以宗門光顯四眾雲來不負笑巖纘
0807c16: 續拈花之舊服憨翁繼承柳巷之單傳明月堂中彈
0807c17: 古調始稱聲聲不墜空王殿裏傳知音方言曲曲轉
0807c18: 新此是汝之應作亦是山僧眉下之所致望也珍重
0807c19: 是復。
0807c20: 與匡山獅聲大師
0807c21: 未接教時先請當事之目云我法門之波無甚大波
0807c22: 也此是訛言終歸寢息及讀佳句云頓使癡頑陷此
0807c23: 機令人深服其策然非大人先見萬不能符合至此
0807c24: 矣鳳棲祖剎湮沒多秋今承合省宰官護法共展初
0807c25: 心一旦捐金鼎復方得土面彌陀灰頭羅漢煥然一
0807c26: 新歷代祖師少伸悲屈此非老法兄智力遙加慈光
0807c27: 遠庇何得有是速乎昨聞江陵遠行之速弟恨不能
0807c28: 拜送江干冬日隆寒伏冀途中自玉。
0807c29: 與紫竹林妙明和尚
0807c30: 相別愈久相隔益遙第老法兄光明日照我土區區
0808a01: 千里在眉睫間矣每一念及能無悵然蒙愛不忘遠
0808a02: 惠德音兼賜先師頂像俾得瓣香瞻禮儼然如在感
0808a03: 謝感謝弟恨薄劣有愧先人塔上因緣與眾兄弟勉
0808a04: 強數載尚未拮据今幸大護法余翁助其餘力儘冬
0808a05: 或得告完但石工浩繁難為收拾想老兄亦不無心
0808a06: 處此矣弟因修葺祖庭日興夜寐搬運土木之勞沐
0808a07: 雨櫛風無暫停息因是病中膏肓盲盧扁束手恨不負
0808a08: 荊親聆慈誨今幸風便聊附寸柬代躬問訊俟明春
0808a09: 大誕耑賀華筵幸惟慈照不宣。
0808a10: 與聲隱和尚
0808a11: 久仰座下道風大振猊座之傍人天圍繞足見老人
0808a12: 後昆稱兄獨步幾欲買棹走候稍伸渴懷因妄膺法
0808a13: 席修復同安祖庭荊棘瓦礫之場多端累聚茲雖少
0808a14: 有就緒猶多未竣之羈是以有懷而足不前也雲居
0808a15: 老人之塔向蒙協力贊襄十有八九然尚未稱圓滿
0808a16: 今必須二百餘金方可如意茲以慈晦二大師為此
0808a17: 來楚想老法兄追憶老人必須共出手眼使得早合
0808a18: 其尖足見始終之誼矣便中附詢道履不贅。
0808a19: 與超宗和尚
0808a20: 自壬寅春蒙法駕為先老人塔事遠來足見水源木
0808a21: 本之思矣第同安一別六易星霜懷老法兄秖有神
0808a22: 馳楚江耳幸今秋慈公到山得以細詢起居少舒渴
0808a23: 懷且聞以萬松常住竟付高門自得退居靜室可謂
0808a24: 有大作用矣況此時年高德長正好弘法利生與其
0808a25: 屏息于深山何若闡宗風于五臺耳且此地原係老
0808a26: 人先開之叢席豈忍其冰冷草深乎弟數年濫廁老
0808a27: 人之門多受同安之苦今雖藉庇將及告成而尚未
0808a28: 能全畢以致塔工未竣不及分身承老兄雅意諄諄
0808a29: 愧難從命也若欲塔功圓滿煩望大力指揮匡襄結
0808a30: 案語云九級浮屠必合其尖老兄又豈肯以末後一
0808b01: 著讓與他人乎餘衷不盡幸諒之。
0808b02: 啟
0808b03: 請新任邑侯藿思李護法遊山
0808b04: 伏以天將良令帝命人龍善政剛敷歌褲之聲已遍
0808b05: 雄才特用伐荊之譽先揚宓琴靜聽於嵒阿王舄遠
0808b06: 飛於郊外象龍俛仰雲水懽騰恭惟閣下有生柱石
0808b07: 象教金湯名遊李杜之班學入蘇黃之列三台遠映
0808b08: 陰陽燮理已司百里方從秉賦循良既露公門若水
0808b09: 唯觀鸞鳳之翔曠野如霜不見雞豚之擾四境如蔭
0808b10: 拂翠兩岐麥蕙垂青風披玉尺以加隆月映冰壺而
0808b11: 益暢切思政成化洽必為問俗觀風唯茲同安古剎
0808b12: 稽時開創唐朝歷代祖師以相傳合郡公侯而再建
0808b13: 屆茲春光明媚黃鸝鳴向缽盂峰當斯日色和融白
0808b14: 鶴棲歸錫杖嶺印也世外愚僧山中幻質三際斷而
0808b15: 秖可供衲子之道僕五蘊空而不足為學士之禪床
0808b16: 雅慕緇衣每思授璨於適館心懷明德恒竊飲醇於
0808b17: 內交敬挑野菜以當嘉殽敢煮洞泉而充美醞用扳
0808b18: 盛駕重賡解帶之機虔迓榮旌復聽秤僧之話俾草
0808b19: 木賴光而榮茂庶山川借色以光輝伏冀命駕于公
0808b20: 餘乞賜寵臨于何日平蹊俯俟炳燭翹瞻謹啟。
0808b21: 請舊任邑侯馬護法遊山
0808b22: 伏以淳風既播甘棠之蔽芾常青雅化高臻霜柏之
0808b23: 悠長耐操旌旗遄行於幽谷益切欽衷餘光過照於
0808b24: 遐陬倍叨盛庇恭惟臺下生民雅望名世高儀誠徼
0808b25: 三異之奇歌至感二邦之愛頌推心赤子慈仁久布
0808b26: 於荒郊加意青衿文彩廣留於花縣桑麻遍野允稱
0808b27: 杜父之雲仍桃李成蹊信譽岑君之風韻威鳳屈栖
0808b28: 於黃棘驪龍偶借於滄江預卜豸史屏開佇看烏臺
0808b29: 日轉衲荒郊薄德末法微流頻蒙護法之干城每荷
0808b30: 回春之玉律知酬有自望駕無從是蔡某日敬潔薄
0808c01: 蔬少伸不腆顧茲一器之寡非報二天之虔自忘飲
0808c02: 食之微欲睹浚明之範伏冀少舒尊重初遊鳳嶺以
0808c03: 無辭特賜寵臨即踏佛峰而弗倦俾依台側而賡解
0808c04: 慍之章叨立下風以貢昇平之兆掃逕焚香睠焉鵠
0808c05: 俟僧等不勝忭忻之至。
0808c06: 請糧廳許護法
0808c07: 恭惟臺下天榜題名朕宮擇牧自富五車於學海人
0808c08: 歌萬丈於文峰先翥蓬蒿知是搏鵬而示鷃旨栖荊
0808c09: 棘識為威鳳以指鸇弼憲才猷大經綸於國裕司儲
0808c10: 德政懋會計於持衡上應天倉下裨地部聲傳蓮社
0808c11: 澤及文林持國典以聽載功勳執燈傳而俟徼名姓
0808c12: 計期豸史指日烏臺印鳳嶺微軀獅峰末品寡識生
0808c13: 前著子徒輕今世門頭意望高賢把臂談心消永日
0808c14: 誠思達士指空畫月作禪宗由是特採山芹用烹嵒
0808c15: 水淨掃有痕之古路潔拭無染之案臺謹卜某日之
0808c16: 佳辰虔迓命來之盛駕伏冀統同新令福星一路以
0808c17: 迂臨會集舊侯多士同時而出震庶僧聆教尤得萃
0808c18: 拔夫山林俾佛瞻光益得類出乎僧相雲水翹瞻無
0808c19: 任瞻仰。
0808c20: 補祝方伯李護法
0808c21: 伏以涵養蒼生應是靈山有願光騰萬里定因帝闕
0808c22: 流恩德許頻依心容再借恭惟護法儲精紫閣毓秀
0808c23: 洪都拯淪溺於僧門屆今天開壽域救瘡痍於民體
0808c24: 時當神裨福疆野老歡謳華封快祝寒巖僻谷盡逢
0808c25: 和煦之光塞北江南總賴氤氳之氣樂收桃核來譜
0808c26: 大椿之年喜貢霞盃往唱冥靈之歲印乃宗門鈍置
0808c27: 慧種蕉芽濫維祖席糞箕敢效龍牌焚祝缽囊懸磬
0808c28: 無效殷勤少備芹儀聊申曝敬萬冀麾存足施光寵。
0808c29: 復眾鄉紳護法
0808c30: 伏以東山日麗孤光皎潔映修江南國風清古氣優
0809a01: 游騰鳳嶺名寄千秋之外真俗咸歡心存兩間之中
0809a02: 高低並美園林傲骨泉石馳神野鶴知歸山雞解舞
0809a03: 恭唯眾大護法閣下朝廷榜樣社稷規模遙瞻氣概
0809a04: 若彌天直睹精誠如貫日嘗掛金絛輝里巷大啟家
0809a05: 聲久留玉帶振山門弘揚祖道玉衡平舉知衲子之
0809a06: 重輕寶鏡高懸識世人之憂戚文光遠引信哉世外
0809a07: 階梯翰墨遙頒允矣塵中號令雲水欽崇象龍俛仰
0809a08: 某也僧中鈍置法內遺流自慚薄德不守山林自愧
0809a09: 緣疏難圓梵宇寧甘險隘遠從浪裏浮沉寧受辛酸
0809a10: 固向塵中奔走都城雖有住處就裏還同無住之時
0809a11: 旅底雖無歸思個中已定有歸之日偶得瑤函展讀
0809a12: 意欲拽杖忙行無奈春景迷途敢待秋風薦爽回南
0809a13: 促膝藉明月以致謝尊前望北談空假寒霜而曲躬
0809a14: 座側先對來者略附報章伏冀照原無滋遠慮。
0809a15: 復孝廉文學
0809a16: 恭惟臺下廟廊儲幹社稷英材待時為盛世經綸指
0809a17: 日作中流柱石身居學海猶存偏愛於僧門志決文
0809a18: 林尚布餘光於法社筆花與山花齊燦佛祖增光劍
0809a19: 氣等雲氣同生象龍啟色護叢林如眼目泉石驩騰
0809a20: 保僧眾若身心雲流會合頌緇衣而時宜梓里披彩
0809a21: 服以日映楓宸金玉聲高璇璣韻美鄉鄰注念遐邇
0809a22: 知歸山僧法門樗櫟蓮社愚頑不能耐守山林妄欲
0809a23: 奔波城市泥沾杖缽真為識者所嘲穢染袈裟更被
0809a24: 愚人所笑忽接高賢華札讀之即欲南行奈因金佛
0809a25: 工殘思之不能北脫只得先遣來人復命預上報章
0809a26: 以便秋後野衲還山恭宣謝忱同安祖席煩賴維持
0809a27: 始終樂有恃怙清化禪林自能解脫首尾不致奄留
0809a28: 遙對修江可勝翹企。
0809a29: 
0809a30: 法璽印禪師語錄卷第八
