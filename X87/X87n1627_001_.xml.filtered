0352a01: 
0352a02: No. 1627-A
0352a03:  緇門崇行錄敘
0352a04: 
0352a05: 僧問沙門奚事。曰事道。事道孰為本。曰德行為本。僧
0352a06: 云。甚矣。子之固也。利以慧入。鈍以福修。沙門者取慧
0352a07: 焉足矣。德行奚為。予曰。先民有言。德行本也。又云。士
0352a08: 之致遠者先器識。況無上菩提之妙道而可以受非
0352a09: 其器乎哉。師子之乳。匪琉璃瓶貯之則裂。舉萬鈞之
0352a10: 鼎而荷以一葉之舟。不顛趾而溺者幾希矣。今沙門
0352a11: 稍才敏則攻訓詁業鉛槧如儒生。又上之則殘摭古
0352a12: 德之機緣而逐聲響捕影跡。為明眼者笑。聽其言也
0352a13: 超佛祖之先。稽其行也落凡庸之後。末法之獘極
0352a14: 矣。予為此懼。集古善行。錄其要者。以十門羅之。何者。
0352a15: 離俗染之謂僧。故清素居其首。清而不嚴。狂士之清
0352a16: 也。攝身口意是諸佛教。故受之以嚴正。嚴正由師訓
0352a17: 而成。師者人之模範也。故受之以尊師。親生而後師
0352a18: 教。遺其親是忘本也。戒雖萬行以孝為宗。故受之以
0352a19: 孝親。忠孝無二理。知有親不知有君。私也。一人有慶
0352a20: 而我得優游於林泉。君恩莫大焉。故受之以忠君。忠
0352a21: 盡於上交而惠乏於下及。則兼濟之道虧。故受之以
0352a22: 慈物。慈近於愛。愛生著。出世之礙也。故受之以高尚。
0352a23: 高尚非潔身長往而捨眾生也。欲其積厚而流光。故
0352a24: 受之以遲重。遲重而端居無為。不可也。故受之以艱
0352b01: 苦。勞而無功則苦難而退。因果不。故受之以感應
0352b02: 終焉。十行修而德備。則任法之器也。地良矣而後佳
0352b03: 種投。心醇矣而後至言入。無上菩提庶可希冀。不然。
0352b04: 一鄙夫耳。人道未全焉知佛道。即使利根多慧。而慧
0352b05: 彌多障彌重。將安用之。僧云。吾法一塵不立。十行何
0352b06: 施。予曰。五蘊紛紜。四大叢沓。何謂無塵。僧云。四大本
0352b07: 空。五蘊非有。予與一掌曰。學語之流如麻似粟。未在
0352b08: 更道。僧無對。艴然而起。予笑曰。蔽面塵埃。子何不拭。
0352b09: 慎之哉。毋升高不自卑。無妄談般若自取殃咎。無醉
0352b10: 於名。修其德。殫其精誠。以致力於道。力極而心通。
0352b11: 然後知不撥萬行不受一塵。終日不空終日不有。夫
0352b12: 是之謂真慧。願吾子究心焉。予未聞道兼薄於德。今
0352b13: 為此書。惟務救時獘而酬佛恩耳。明達之士苟不因
0352b14: 人棄言。幸展轉以告夫禪者。
0352b15: 萬曆十三年仲冬日　杭沙門　袾宏　識
0352b16: 
0352b17: 
0352b18: 
0352b19: 緇門崇行錄目次
0352b20: 清素之行第一
0352b21: 不作齋會受施隨散蟲鳴塵積
0352b22: 左溪遁跡遺錢不顧不畜衣糧
0352b23: 施不憶門不掩閉人疑僕從
0352b24: 荷衣松食鹿鳥為侶少欲知足
0352c01: 誨眾清行衲衣一食獨守死關
0352c02: 嚴正之行第二
0352c03: 禁拒女尼幼絕戲掉嚴訓侍者
0352c04: 破壞酒器不面女人力衛殿堂
0352c05: 擯黜豪尼不受仙書闔門拒子
0352c06: 抗章不屈防心離過終夜拱手
0352c07: 不談世事
0352c08: 尊師之行第三
0352c09: 力役田舍受杖自責為師禮懺
0352c10: 立雪過膝離師悔責迎居正寢
0352c11: 歷年執侍謹守遺命遵訓終隱
0352c12: 兵難不離
0352c13: 孝親之行第四
0352c14: 蘭盆勝會母必親供居喪不食
0352c15: 泣血哀毀荷擔聽學鑿井報父
0352c16: 禮塔救母悟道報父刲股出家
0352c17: 織蒲供母誠感父骨念佛度母
0352c18: 忠君之行第五
0352c19: 開陳報應勸善弭災規諫殺戮
0352c20: 巧論齋戒較論供養說法悟主
0352c21: 感悟東宮勸斷屠殺勸修懺法
0352c22: 受罰不欺花諷諫
0352c23: 慈物之行第六
0352c24: 忍苦護鵝護鴨絕飲贖養生命
0353a01: 悲敬行施買放生池割耳救雉
0353a02: 濟貧詣官躬處癘坊口吮腹癰
0353a03: 惠養鼠氈被畜狗穢疾不嫌
0353a04: 看疾遇聖行先執贍濟乞人
0353a05: 施戒放生看病如己已
0353a06: 高尚之行第七
0353a07: 避入山眾服清散不享王供
0353a08: 駕不迎送不結貴遊不引賊路
0353a09: 屢徵不就寧死不起三詔不赴
0353a10: 詔至不起冒死納僧不赴俗筵
0353a11: 不受衣號力辭賜紫不樂王宮
0353a12: 袖納薦書棄書不拆對使焚
0353a13: 遲重之行第八
0353a14: 傳法久隱十年祕重不宣靈異
0353a15: 混樵牧事皆緣起歷年閉戶
0353a16: 久處深山八請不赴重法隱山
0353a17: 廢寺隱居
0353a18: 艱苦之行第九
0353a19: 年老頭陀備經險難法滅縗絰
0353a20: 刺剌股制心西竺取經身先苦役
0353a21: 蚤虱不除六載舂粟不作不食
0353a22: 萬里決疑躬自役作卑己已苦躬
0353a23: 刻苦事眾行不辭勞常行乞食
0353a24: 感應之行第十
0353b01: 精誠感戒懺獲妙音誓師子座
0353b02: 夢中易首廢戒懺悔癘疾獲瘳
0353b03: 勤苦發解禮懺延壽誦經延壽
0353b04: 扣鐘拔苦天神護體感示淨土
0353b05: 甘露灌口懺感授記口出青蓮
0353b06: 
0353b07: No. 1627
0353b08: 緇門崇行錄
0353b09: 
0353b10: 古杭雲棲寺沙門　袾宏　輯
0353b11: △清素之行第一
0353b12: 不作齋會
0353b13: 劉宋僧旻。七歲出家。以經義宗海內。號旻法師。脩繕
0353b14: 寺宇。造設經像。放生布施。未倦廢。或問。和尚所脩
0353b15: 功德多矣。不聞建大齋會。恐福事未圓。旻曰。大齋難
0353b16: 得盡理。且米菜鹽醋樵水湯炭。踐踏洗炙傷害微蟲。
0353b17: 故不為也。如復求寄王宮官府有勢之家。彌難盡意。
0353b18: 不如已巳之。
0353b19: 贊曰。今人作一福事必起齋會。名曰圓滿。乃至掩關
0353b20: 僧。半期以後即於關中營營焉。晝夜經畫預辦齋會。
0353b21: 無復正念。嗟乎旻師之言。真萬世龜鑑也。
0353b22: 受施隨散
0353b23: 梁慧開。吳郡海鹽人。歷聽藏旻二師經論。講演名世。
0353b24: 豫章守謝譿迎請說經。厚加遺。還未達都。分散已巳
0353c01: 盡。晉安守劉業餉錢一萬。即贍寒餒。曾不終日。情性
0353c02: 率。不事形儀。衣服塵滓。末嘗舉意浣濯。
0353c03: 贊曰。講法而不受遺。是之謂法施。噫。安得人人法
0353c04: 施如開公乎。
0353c05: 蟲鳴塵積
0353c06: 梁道超。從靈基寺旻法師學。獨處一房。屏絕賓侶。塵
0353c07: 埃滿屋。蟋蟀鳴壁。中書郎張率謂曰。蟲聲聒耳。塵多
0353c08: 埋膝。安能對此而無忤耶。答曰。時聞此聲。足代簫管。
0353c09: 塵隨風來。我未暇掃。致忤名賓。為愧多矣。率大嘆服。
0353c10: 左溪遁跡
0353c11: 唐玄朗。傅大士六世孫也。常行頭陀。依岩傍。號左
0353c12: 溪尊者。宴居一室。自以為法界之寬。一多羅四十
0353c13: 餘年。一尼師壇終身不易。非尋經典不輕燃一燭。非
0353c14: 覲聖容不妄行一步。洗則猿爭捧。誦經則眾鳥
0353c15: 交翔。刺剌史王正容屢請入城。師不欲往。竟辭以疾。
0353c16: 贊曰。今人讀永嘉答書。藐視朗師等之僻見。不知永
0353c17: 嘉特一時遣著之語。而左溪遺範。正學者今日事也。
0353c18: 明眼者審之。
0353c19: 遺錢不顧
0353c20: 隨富。上依益州淨德寺止宿。繫大笠道傍坐。其下讀
0353c21: 經。人往來不喚令施。有施者亦不願。以路靜故。多
0353c22: 載無所獲。人謂曰。城西北人稠施多。奚為在此。答曰。
0353c23: 一錢兩錢足支身命。復用多為。陵州刺剌史趙仲舒者。
0353c24: 三代酷吏也。甚無信敬。聞故往試。騎馬過之。佯墮貫
0354a01: 錢。富讀經自若。目未曾。去遠。舒令人取錢。富亦不
0354a02: 顧。舒乃問曰。爾終日所得一錢。貫錢在地見人持去
0354a03: 何不止之。曰。非貧道物。何為妄認。舒下馬禮謝。嘆服
0354a04: 而去。
0354a05: 不畜衣糧
0354a06: 唐通慧。三十出家。入太白山。不賚。取給草果。渴則
0354a07: 飲水。息則依樹。坐起禪思。經於五年。因以木打塊。塊
0354a08: 破形銷。廓然大悟。晚年一裙一被。所著麻鞋至二十
0354a09: 載。布衲重縫。冬夏不易焉。
0354a10: 施不憶
0354a11: 唐靜琳。京兆華原人。道風既播。錫日至。並委諸侍
0354a12: 人。口不重問。後欲作福。方恨無財。侍人出之。琳曰都
0354a13: 不憶有此也。平生衣破以紙補之。
0354a14: 門不掩閉
0354a15: 唐智則。雍州長安人。性落魄不。恒被破衲。裙垂膝
0354a16: 上。房僅單床。瓦木匙外無餘物。居一室。門不掩閉。
0354a17: 眾號為狂。則嘆曰。道他狂者。不知自狂耳。出家離俗。
0354a18: 而為衣食故行住遮障。門緘笥費時亂業。種種聚
0354a19: 斂歛役役不安。此而非狂。更無狂者。
0354a20: 人疑僕從
0354a21: 唐承遠。始學於成都。後住衡山西南岩。人遺之食則
0354a22: 食。不遺則茹草木而已巳。有慕而造者。值於崖谷。羸形
0354a23: 垢面躬負薪樵。以為僕從而忽之。不知其為遠也。代
0354a24: 宗聞其名。賜所居號般舟道場。世稱蓮社三祖云。
0354b01: 贊曰。茆茨搆而堯堂疑於村舍。衣服惡而禹疑於
0354b02: 野人。況釋子以衲支身者耶。今時有侈服飾置臧
0354b03: 獲。惟恐人之不知。而揚揚過閭里者。亦可以少愧。
0354b04: 荷衣松食
0354b05: 唐大梅常禪師。得馬大師即心即佛之旨。隱深山中。
0354b06: 人無知者。鹽官以書招之。辭不赴。附以偈云。一池荷
0354b07: 葉衣無盡。數樹松花食有餘。剛被世人知住處。又移
0354b08: 茅舍入深居。
0354b09: 鹿鳥為侶
0354b10: 後周行因。隱居廬山佛手岩。每夜闌一鹿一雉棲遲
0354b11: 石屋之側。馴狎如伴侶。殊無疑怖。因平生不畜弟子。
0354b12: 有鄰菴僧為之給侍。一日謂曰。捲上簾。吾欲去。簾方
0354b13: 就鉤。因下床行數步。屹然立化。
0354b14: 贊曰。多欲之人死且彌切。甚而分香賣履。眷眷不能
0354b15: 放下。不獨世諦中人。釋子亦有之。因一生清氣逼人。
0354b16: 脫化如遊戲。不亦宜乎。
0354b17: 少欲知足
0354b18: 唐宏覺禪師。誡徒眾云。汝既出家。如囚免獄。少欲知
0354b19: 足。莫貪世榮。忍饑忍渴。志存無為。得在佛法中。十生
0354b20: 九死亦莫拋棄。
0354b21: 誨眾清約
0354b22: 宋慈受深禪師。小參示眾云。忘名利。甘淡薄。世間心
0354b23: 輕微。道念自然濃厚。匾擔山和尚一生拾橡栗為食。
0354b24: 永嘉大師不喫鋤頭下菜。高僧惠休三十年著一緉
0354c01: 鞋。遇軟地則赤。汝今種種受用。未饑而食。未寒而
0354c02: 衣。未垢而浴。未睡而眠。道眼未明。心漏未盡。如何消
0354c03: 得。
0354c04: 衲衣一食
0354c05: 唐慧。居惟一身。不畜侍人。日惟一食。不受人施。房
0354c06: 地惟一蹤。餘並莓苔。所坐之榻惟於中心。兩頭塵合。
0354c07: 如久曠者。衣服敝惡。僅免風寒。冬服破衲。夏則懸置。
0354c08: 梁上有聞其名者。就房參謁。迎逆接候。累日方得見
0354c09: 焉。
0354c10: 獨守死闕
0354c11: 元高峰妙禪師。在龍鬚九年。縛柴為龕。冬夏一衲。後
0354c12: 造天目西岩石洞。營小室如船。榜曰死關。上溜下淖。
0354c13: 風雨飄搖。絕給侍。屏服用。不澡身。不薙髮。截甖為鐺。
0354c14: 併日一食。宴如也。洞非梯莫登。去梯斷緣。雖弟子罕
0354c15: 得瞻視。
0354c16: 贊曰。天懸九霄。壁立萬仞。前有熙公。後有此老。真
0354c17: 絕塵氛矣。曩余登天目。入張公洞。俯臨千丈岩。訪死
0354c18: 關之遺。師威容。恍乎在目。自悲生晚不獲親炙。因
0354c19: 涕淚久之。
0354c20: ○總論
0354c21: 比丘。華言乞士也。清淨自活。名曰乞士。而多求。而多
0354c22: 畜。而多事。不亦實叛其名乎。旻師而下諸公。千載至
0354c23: 今流風未泯也。聞其風而不興起。尚得為比丘乎哉。
0354c24: △嚴正之行第二
0355a01: 禁拒女尼
0355a03: 女尼誓不授戒。弘法時方聽入寺。仍後進先出。己已房
0355a04: 不令登踐。沙彌受具。必餘師證至時乃臨壇耳。終身
0355a05: 布衲裙垂。踝上四指。衫袖僅與肘齊。見衣服過度者
0355a07: 幼絕戲掉
0355a08: 唐玄奘法師。姓陳氏。漢太丘公之後也。隨兄素出家。
0355a09: 年十一誦維摩法華。卓然梗正。不偶時流。諸沙彌
0355a10: 劇談掉戲。謂曰。經不云乎。夫出家者為無為法。豈復
0355a11: 更為兒戲。可謂徒喪百年。識者知師德器不凡矣。
0355a12: 贊曰。童年而盛德。非天賦之獨隆。宿習之不忘也。
0355a13: 知乎此。則可以辦來生於今日矣。
0355a14: 嚴訓侍者
0355a15: 唐智正。定州安喜人。開皇十年奉住勝光。仁壽後
0355a16: 入終南至相寺。與淵法師為侶。二十八年不涉世諦。
0355a17: 弟子智現者伏承法教。正凡有著作。端坐思惟。現執
0355a18: 紙筆立侍。隨出隨書。累載。初不賜坐。一日足疼心悶。
0355a19: 不覺仆地。正呵責曰。昔人翹足七日。汝今纔立顛墜。
0355a20: 心輕故也。其嚴如此。
0355a22: 少室齊腰。程門三尺。未足為過也。今坐而論道尚有
0355a23: 厭倦者。師嚴道尊敝也久矣。悲夫。
0355a24: 破壞酒器
0355b01: 唐玄鑒。澤州高平人。性敦直。見非法必面陳呵毀。不
0355b02: 避強禦。數有繕造。工匠繁多。或送酒者輒止之曰。吾
0355b03: 所造必令如法。寧使罷工。無容飲酒。時清化寺脩營
0355b04: 佛殿。州豪族孫義致酒兩輿。鑒即破酒器流溢地上。
0355b05: 義大怒。明將加惱。夜夢人以刀擬之。既悟。躬詣懺悔。
0355b06: 贊曰。今時之餉工役。非惟用酒。兼復飪腥。至於棟
0355b07: 安樑賽神宴客。且復赤丁坦之刃矣。天堂未就地獄
0355b08: 先成。豈言哉。司營繕者當痛以為戒。
0355b09: 不面女人
0355b10: 唐道林。同州郃陽人。年三十五出家。入太白山深岩
0355b11: 隱居。令住大興國寺。頃之逃於梁山之陽。從生至
0355b12: 終儉約為務。以女人生染之本。一生不親面。不為說
0355b13: 法。不從受食。不令入房。臨終之際有來問疾者。隔障
0355b14: 潛知。遙止之。不令面對焉。
0355b15: 贊曰。律中亦許為女人說法。但不得見齒。不得多語。
0355b16: 而此老絕不說法。似矯枉過正。然末法澆漓。不憂其
0355b17: 不為女人說法也。惟憂其說法而成染耳。如此老者。
0355b18: 良足為後進程式。
0355b19: 力衛殿堂
0355b20: 唐惠主。始州永歸縣人。專精律學。居青林寺。時陵陽
0355b21: 公臨益州。素少信心。將百餘入寺。就佛殿講堂僧
0355b22: 房安置。無敢違者。主從莊還。見斯穢雜。即入房取錫
0355b23: 杖三衣而出。嘆曰。死活今日矣。舉杖向驢騾。一時倒
0355b24: 仆如死。主手擎擲之坑中。縣官大驚。執主申狀。陵陽
0355c01: 喜曰。蒙律師破我慳貪。深為大利。送沉香十斤。綾紬
0355c02: 十段。後還京從受菩薩戒焉。
0355c03: 擯黜豪尼
0355c04: 唐慧滿。雍州人。七歲出家。後奉敕住弘濟寺。時證果
0355c05: 寺尼出入宮禁。取僧寺為菴。滿集眾擯黜。尼訴於東
0355c06: 宮。遣詹事杜正倫等解其擯事。滿執法不從。眾懼禍
0355c07: 及遂強解焉。滿嘆息不悅者累日。尼後詣滿謝過。滿
0355c08: 終不顧。
0355c09: 不受仙書
0355c10: 唐法常。襄陽人。性剛敏。衲衣囊畢志卯齋。貞元中
0355c11: 自天台之梅山。梅山者梅福舊隱也。常寄居之。夢神
0355c12: 人告曰。君非凡流。此石庫中有聖書。受之者為下界
0355c13: 主。不然為帝王師。常曰。此非吾好。昔僧稠不顧仙經。
0355c14: 其卷自亡。吾惟以涅槃為樂耳。神人嘆服。
0355c15: 闔門拒子
0355c16: 唐從諫。南陽人。壯歲出家。頓了玄理。會昌沙汰。潛居
0355c17: 皇甫氏別業。大中初復教。因還洛邑舊居。其子自廣
0355c18: 陵來覲。與諫遇於院門。不復能識。乃問曰。從諫大德
0355c19: 安在。諫指之東南。子既去。闔門不出。其割愛如此。
0355c20: 抗章不屈
0355c21: 唐智實。居洛下。時太宗幸洛。詔道士位列僧前。京邑
0355c22: 沙門陳諫。有司不納。實隨駕表奏極論其失。帝令宰
0355c23: 相岑文本諭旨遣之。實固執不奉詔。帝震怒。杖實朝
0355c24: 堂。民其衣。流之嶺表。有譏其不量進退者。實曰。吾固
0356a01: 知勢不可為。所以爭者。欲後世知大唐有僧耳。聞者
0356a02: 嘆息。
0356a03: 防心離過
0356a04: 趙宋汴京善本禪師。姓董氏。漢仲舒之裔也。博極書。
0356a05: 依圓照本禪師剃落。哲宗朝住法雲。賜號大通。平居
0356a06: 作止直視不瞬。臨眾三十年未輕發一笑。凡所住
0356a07: 見佛菩薩立像終不敢坐。蔬果以魚肉為名則不食。
0356a08: 其防心離過類如此。徽宗大觀三年十二月甲子忽
0356a09: 謂左右曰。止有三日。已巳而示寂。世稱大本小本云。
0356a10: 贊曰。防心如是。古之所謂聖賢。今之所謂迂僻也。哀
0356a11: 哉。
0356a12: 終夜拱手
0356a13: 趙宋圓通訥禪師。常入定。初叉手自如。中夜漸昇。至膺
0356a14: 侍者每視以候鳴云。
0356a15: 不談世事
0356a16: 宋光孝安禪師。住清泰寺。定中見二僧倚檻相語。初
0356a17: 有天神擁衛傾聽。久之散去。俄而惡鬼唾罵。仍掃
0356a18: 跡。詢其故。乃二僧初論佛法。次敘間闊。末談資養。安
0356a19: 自是終身未言及世事。
0356a20: 贊曰。古人為生死行。纔逢師友惟汲汲商略是事。
0356a21: 何暇他論。今人終日雜話。求如二僧亦不可復得。鬼
0356a22: 神在側又當何如。噫。可懼也已巳。
0356a23: ○總論
0356a24: 或謂六和名僧。又僧行忍辱。宜無取於嚴。不知吾所
0356b01: 謂嚴。非嚴厲之嚴。嚴正之嚴也。以嚴正攝心則心
0356b02: 地端。以嚴正持法則法門立。若夫現奇特以要譽。逞
0356b03: 兇暴以示威。與今之嚴正實霄壤焉。衲子不可不辨。
0356b04: △尊師之行第三
0356b05: 力役田舍
0356b06: 晉道安法師。十二出家。神性聰敏而形貌甚陋。不為
0356b07: 師所重。驅役田舍至於三年。執勤就勞曾無怨色。數
0356b08: 歲之後方啟師求經。師與辨意經一卷。可五千言。安
0356b09: 賚經入田。因息就覽。暮歸更求餘經。師曰。昨經未讀。
0356b10: 乃復求耶。答曰即已巳成誦。師雖異之而未信也。更與
0356b11: 成具光明經一卷。將一萬言。之如初。暮復還經。師
0356b12: 令誦之。不差一字。方大驚嘆。
0356b13: 贊曰。安。清廟之圭璋也。置之耒耜而服勤不怨。今弟
0356b14: 子纔負寸長禮貌。衰則去矣。況田役耶。況久於田役
0356b15: 耶。吾於是三嘆。
0356b16: 受杖自責
0356b17: 晉法遇。事道安為師。後止江陵長沙寺。講說眾經。受
0356b18: 業者四百餘人。時一僧飲酒遇罰而不遣。安遙聞之。
0356b19: 以竹筒貯一荊杖封緘寄遇。遇開緘見杖。即曰。此由
0356b20: 飲酒僧耳。我訓領不勤。遠貽憂賜。遂鳴椎集眾。以筒
0356b21: 置前。燒香致敬。伏地命維那行杖三下。垂淚自責。境
0356b22: 內道俗無不嘆息。因之勵業者甚眾。
0356b23: 贊曰。噫。使今人發安老之緘。其不碎筒折杖而誶語
0356b24: 者寡矣。聖師賢弟子。千載而下。吾猶為二公多之。
0356c01: 為師禮懺
0356c02: 晉法曠。下邳人。早失二親。事繼母以孝聞。後出家。師
0356c03: 沙門曇印。印疾病危篤。曠乃七日七夜祈誠禮懺。
0356c04: 至第七日忽見五色光明照印房戶。印如覺有人以
0356c05: 手振之。所苦遂愈。
0356c06: 立雪過膝
0356c07: 北魏神光。學解冠世。達磨大師自西域至。往師之。磨未
0356c08: 與語。一夕大雪。光立庭砌。及曉。雪過其膝。磨顧曰。
0356c09: 久立雪中。欲求何事。光泣曰。惟願和尚開甘露門。廣
0356c10: 度品。磨曰。諸佛無上妙道。曠劫精勤。難行能行。難
0356c11: 忍能忍。尚不能至。汝今以輕心淺心欲冀真乘。徒勞
0356c12: 勤苦。光聞誨勵以刃斷臂置於磨前。磨曰。諸佛求道。
0356c13: 為法忘形。汝今斷臂。求亦可在。光曰。我心未安。乞師
0356c14: 安心。磨曰。將心來。與汝安。光曰心了不可得。磨曰
0356c15: 與汝安心竟。遂傳法。為二祖。
0356c16: 贊曰。二祖得法良由精誠已巳極。機緣已巳熟。乃爾針芥
0356c17: 相投。非取必斷臂也。癡人效嚬。將致力刀砧矣。噫。傳
0356c18: 法而必斷臂。則諸祖無完膚。成佛而必燃身。則列聖
0356c19: 無類。斷煩惱臂。燃無明身。願禪者勉之。
0356c20: 離師悔責
0356c21: 唐清江。幼悟幻泡。禮曇一律師為親教師。諷誦經法。
0356c22: 觸目而通。識者曰此緇門千里駒也。與師稍忤。捨
0356c23: 而遊方。遍歷法筵。自責曰。天下行半。如我本師者鮮
0356c24: 矣。乃還師所。當僧集時。負荊唱言。某甲再投和尚。惟
0357a01: 願攝受。時一公詬罵。江雨淚懺謝曰。前念無知。後心
0357a02: 有悟。望和尚大慈。施與歡喜。求哀再四。一公憫之。遂
0357a03: 為師資如初。一公沒。謁忠國師。密傳心要焉。
0357a04: 贊曰。舍聖賢而知非。當詬罵而不退。可謂明且誠矣。
0357a05: 終傳心印。不有由乎。彼淺信之流。小嫌則長往不返。
0357a06: 微呵則恨不忘。空遇明師。竟有何益。如逢帝主。不
0357a07: 獲一官。惜哉。
0357a08: 迎居正寢
0357a09: 唐石霜慶諸禪師。得法於道吾。後隱瀏陽。洞山有瀏
0357a10: 陽古佛之語。學者多依之。道吾將化。棄其眾從諸。諸
0357a11: 迎居正寢。行必掖。坐必侍。備極敬養之禮。
0357a12: 歷年執侍
0357a13: 唐招賢通禪師。少為六宮大使。因詣鳥窠求出家。窠
0357a14: 不納。堅求。乃為剃落。執侍左右勤劬不替。經一十六
0357a15: 年不蒙開示。欲辭去。窠問何之。曰諸方學佛法去。窠
0357a16: 云佛法此間亦有少許。遂拈起布毛。忽大悟。號布毛
0357a17: 侍者云。
0357a18: 贊曰。人見侍者於布毛下悟去。不知一十六年織紝
0357a19: 之力也。匪多載辛勤。焉有今日事。遇明師者。幸毋以
0357a20: 躁心乘之。
0357a21: 謹守遺命
0357a22: 趙宋懷志。金華人。幼業講。因一禪者激發。棄講參方。晚
0357a23: 至洞山。得法於真淨文禪師。久之辭去。真淨囑曰。子
0357a24: 禪雖逸格。惜緣不勝耳。志拜受命。至袁州。州人請住
0357b01: 持揚岐。掣肘而去。遊湘上。潭牧請住上封北禪。皆不
0357b02: 受菴。於衡嶽二十餘年。有偈曰。萬機休罷付痴憨。蹤
0357b03: 跡時容野鹿參。不脫麻衣拳作枕。幾生夢在綠蘿菴。
0357b04: 晚投龍安。處之最樂堂。遂終老焉。
0357b05: 贊曰。顯達人之所欲。遵遺命而力拒諸請。可不謂難
0357b06: 乎。今人嗜名利。棄禮義。不請而往者紛如矣。尚何憶
0357b07: 乎師命。
0357b08: 遵訓終隱
0357b09: 趙宋清素。得法於慈明。在處隱眾中。兜率悅公時在眾。
0357b10: 因夜話。詢知為慈明侍者。大驚。明日具威儀參扣。往
0357b11: 復開發。遂得大悟。仍戒悅曰。吾以福薄。先師授記。不
0357b12: 許為人。憐子之誠。忘先師之戒。子以後切勿嗣吾也。
0357b13: 終身陸沉。人無知者。
0357b14: 兵難不離
0357b15: 元印簡。山西寧遠人。八歲禮中觀沼公為師。十八元
0357b16: 兵下寧遠。四眾逃難。簡侍中觀如故。觀曰。吾迫桑榆。
0357b17: 汝方富有春秋。何當玉石俱焚。宜自逃遁。簡泣曰。因
0357b18: 果無差。死生有命。安可離師苟免乎。明日城降。元帥
0357b19: 史公天澤問曰。汝何人。對曰沙門。食肉否。對曰何肉。
0357b20: 史曰人肉。對曰。虎豹尚不相食。況人乎。史喜而釋之。
0357b21: ○總論
0357b22: 古之為弟子者。師沒而信愈堅。今之為弟子者。師存
0357b23: 而守已巳易。所以者何。良由最初出家實非欲依止真
0357b24: 師。決擇生死。一時偶合而已巳。是以其心見利則易。
0357c01: 逢惡友惑之則易。嗔其師之訓以正也則易。甚而下
0357c02: 喬入幽如陳相。罷釋事道如靈素者有之矣。又甚而
0357c03: 太陽平侍者之流。未必其無人矣。嗟乎悲哉。
0357c04: △孝親之行第四
0357c05: 蘭盆勝會
0357c06: 佛世大目犍連。事母至孝。母死出家。精進行道。得六
0357c07: 神通。見亡母生餓鬼中。持飯往餉。飯化猛火。目連痛
0357c08: 哭。白佛。佛言。汝母罪重。非汝一人力所奈何。必假十
0357c09: 方眾僧威神之力。當於七月十五日。佛歡喜日。僧自
0357c10: 恣日。為母設盂蘭盆齋。供佛及僧。始克濟拔。目連如
0357c11: 教設齋。其母即以是日脫餓鬼苦。轉更資薦。遂生天
0357c12: 上。由此蘭盆勝會流通萬世焉。
0357c13: 贊曰。生養死葬。小孝也。生俾底豫。死俾流芳。大孝也。
0357c14: 生導其正信。死薦其靈神。大孝之大孝也。目犍連以
0357c15: 之。
0357c16: 母必親供
0357c17: 北齊道紀。習成實。造金藏論七卷。於鄴城東郊講演。往
0357c18: 則荷擔其母及經像等。語人曰。母必親供者。以福與
0357c19: 登地菩薩等也。衣著食飲大小便利。躬自經理不煩
0357c20: 他人。有助之者輒拒之曰。吾母也。非爾母也。形骸之
0357c21: 累。並吾身也。有身必苦。何以勞人。道俗聞者多感化
0357c22: 焉。
0357c23: 居喪不食
0357c24: 梁法雲。陽羨人。七歲出家。為莊嚴寺寶亮弟子。雋朗
0358a01: 英秀。於妙音寺開法華淨名二經。學者海湊。性誠孝。
0358a02: 勞於色養。居母憂。毀瘠過禮。累日不食。旻法師謂曰。
0358a03: 聖人制禮。賢者俯就。不肖者跂及。且毀不滅性。尚出
0358a04: 儒宗。況佛有至言。欲報生恩。近則時奉顏儀。遠則啟
0358a05: 發菩提。以導神識。宜速思遠理。使有成津。何可恣情
0358a06: 同於細近。雲乃割哀。微進饘粥。
0358a07: 贊曰。曾子之母死。水漿不入於口者七日。即雲公之
0358a08: 居喪。雖曾子何加焉。語曰釋氏棄其親。豈理也哉。
0358a09: 泣血哀毀
0358a10: 隋智聚。住蘇州虎丘東山寺。至德三年丁母憂。泣血
0358a11: 悲哀。幾於毀滅。止東山精舍。善說不休。法輪常轉。
0358a12: 荷擔聽學
0358a13: 隋敬脫。汲郡人。少出家。以孝行清直聞。其聽學也。常
0358a14: 施荷擔母置一頭。經籍楮筆置一頭。若當食時。坐母
0358a15: 樹下。入村乞食。
0358a16: 鑿井報父
0358a17: 唐慧斌。州人。父朗在朝。年迫期。愛敬無由。乃於
0358a18: 汶水之陰九逵之會。建義井一區。以報父恩。立銘
0358a19: 之。有殷憂暮景。見子無期。百年幾日。對此長悲之句。
0358a20: 禮塔救母
0358a22: 寺慶修律師出家。忽思親歸寧。父失明。母已巳故三載
0358a23: 矣。因詣岳廟敷坐具。誦法華。誓見岳帝求母生處。其
0358a24: 夜岳帝召謂曰。汝母禁獄見受諸苦。鄰悲泣請免。帝
0358b01: 曰。可往鄮山禮育王塔。庶可救也。鄰即詣塔哀泣禮
0358b02: 拜。至於四萬。俄聞有呼鄰聲。望空中。見母謝曰。承汝
0358b03: 之力。得生忉利天矣。然不見。
0358b04: 贊曰。目連感佛教以供僧。子鄰感神教以禮塔。至孝
0358b05: 通神明。詎不信夫。
0358b06: 悟道報父
0358b07: 唐師備。姓謝氏。父以漁為業。墮水死。備因出家。欲報
0358b08: 其父。芒鞋布衲食纔接氣。與雪峰存禪師為友。峰以
0358b09: 其苦行呼為頭陀。囊出嶺。擬欲遍參。忽傷足流
0358b10: 血。豁然而悟。遂不出嶺。依峰咨決心要。峰稱曰。備
0358b11: 頭陀再來人也。後忽夢父來謝云。荷子出家。了明心
0358b12: 地。已巳得生天。故來報耳。
0358b13: 刲股出家
0358b14: 唐鑒宗。湖州長城人。姓錢氏。父晟有疾。宗割股肉饋
0358b15: 之。紿曰他畜之肉。父病因愈。乃求出家。後謁鹽官悟
0358b16: 空禪師。隨眾參請。頓徹心源。咸通中止天目東峰徑
0358b17: 山。號徑山第二祖。
0358b18: 織蒲供母
0358b19: 唐睦州陳尊宿。諱道明。初遊方契旨於黃蘗。住觀音
0358b20: 院。常餘百眾。後捨眾入開元寺房。作蒲屨施道路。貨
0358b21: 屨養母。人號陳蒲鞋云。
0358b22: 誠感父骨
0358b23: 五代後周道丕。長安貴胄里人。唐宗室也。七歲出家。十九
0358b24: 值駕幸洛京。長安焚蕩。乃負母入華山安止岩穴。時
0358c01: 湧貴。丕自辟穀。惟乞食供母。母問食未。恐傷母意。
0358c02: 必曰已巳齋。母曰。汝父霍山戰沒。骨暴霜露。能收取歸
0358c03: 葬乎。遂往霍山拾聚白骨。晝夜誦經之曰。昔人精
0358c04: 誠所感滴血認骨。願骨之中有動轉者。即吾父遺
0358c05: 骸也。一心注想。目不輕捨。數日間有髑髏從骨聚躍
0358c06: 出。搖曳良久。丕踊抱持歸見母。是夜母夢夫歸。
0358c07: 明晨骨至。人以為孝感所致。後應制論道多居元席。
0358c08: 朝野歸重。
0358c09: 贊曰。絕粒而餉母饑。誦經而獲父骨。可謂大孝兼乎
0358c10: 存歿。而至行超於古今者矣。鳴呼異哉。
0358c11: 念佛度母
0358c12: 趙宋宗。襄陽人。父早喪。母陳氏養於舅氏。少習儒
0358c13: 業。年二十九禮長蘆秀禪師出家。參通玄理。迎母於
0358c14: 方丈東室。勸母剪髮。甘旨之外勉進念佛。後無疾而
0358c15: 終。製勸孝文行於世。號慈覺禪師。
0358c16: 贊曰。公篤信淨土。不惟自利而兼利其母。使果得
0358c17: 往生。賢於度母生天者多矣。沙門欲報其親。不可不
0358c18: 知此。
0358c19: ○總論
0358c20: 世人病釋氏無父。而釋氏之孝其親反過於世人。傳
0358c21: 記所載歷有明徵矣。今猶有嫉僧如蛇蝎者。則僧
0358c22: 之罪也。即可痛恨其罪有三。安享十方之供而不念
0358c23: 其親者。一也。高坐舟車而俾其親牽輓如工僕者。二
0358c24: 也。割愛出家而別禮他男女以為父母者。三也。願諸
0359a01: 世人。毋以此三不才僧而病一切。
0359a02: △忠君之行第五
0359a03: 開陳報應
0359a04: 吳僧會。吳主皓召而問曰。佛言善惡報應。可得聞乎。
0359a05: 對曰。明主以孝慈治天下。則赤烏翔壽星見。以仁慈
0359a06: 育萬民。則醴泉冽嘉禾茁。善既有應。惡亦如之。故為
0359a07: 惡於隱。鬼得而誅之。為惡於顯。人得而誅之。易稱積
0359a08: 善餘慶。詩美求福不回。雖周孔之格言。即佛教之明
0359a09: 訓。皓曰。周孔既明。何用佛教。對曰。周孔不欲深言。故
0359a10: 略示其。佛教不止淺言。故備陳其詳。聖人惟恐善
0359a11: 之不多。陛下以為嫌。何也。皓深然之。
0359a12: 勸善弭災
0359a13: 晉法曠。簡文皇帝詔問起居并諮以妖星。請曠為力。
0359a14: 曠答詔曰。景公修德。妖星移次。願陛下勤修德政。以
0359a15: 塞天譴。貧道必當盡誠。乃與弟子齋懺。俄而星滅。
0359a16: 規諫殺戮
0359a17: 晉佛圖澄。以石勒好殺。乃詣勒。勒問佛道有何靈驗。
0359a18: 澄知勒不達深理。宜先動以道術。乃取盛水燒香
0359a19: 之。須臾生青蓮花。勒信服。澄因諫曰。夫王者德化
0359a20: 洽於宇內。則四靈表瑞。政敝道消。則彗孛見於上。恒
0359a21: 象著見。休咎隨行。斯古今之常徵。天人之明誡也。勒
0359a22: 甚悅焉。應被誅戮蒙救濟者甚眾。
0359a23: 贊曰。怪南北朝多高僧。賢聖出興。不於平世而於
0359a24: 亂世者。何也。良以運厄時艱。民窮物苦。大悲救濟正
0359b01: 在斯時耳。所謂藥因救病出金瓶者非耶。
0359b02: 巧論齋戒
0359b03: 劉宋求那摩。罽賓國王族也。元嘉八年達建業。帝問
0359b04: 曰。寡人欲持齋不殺。而身主國政不獲從志。奈何。對
0359b05: 曰。帝王所修與匹夫異。匹夫身賤名劣。應須剋己已苦
0359b06: 躬。帝王以四海為家。萬民為子。出一嘉言則士庶咸
0359b07: 悅。布一善政則人神以和。刑不夭命。役不勞力。則風
0359b08: 雨時。寒暑調。百穀茂。如此持齋。齋亦大矣。如此不殺。
0359b09: 戒亦至矣。寧在撤半日之。全一禽之命。然後為弘
0359b10: 濟耶。帝撫几歎曰。俗人迷於遠理。沙門泥於近教。如
0359b11: 法師所言。真可謂開悟明達。通天人之際矣。有司
0359b12: 供給。舉國宗奉。
0359b13: 贊曰。帝王之不信佛法。非獨不信者之過。亦論佛法
0359b14: 者未盡其妙也。如求那者。義正而語圓。辭善巧而不
0359b15: 叛於道。真佛法世法融通不礙者矣。雖古良諫。議何
0359b16: 以加。此彼世僧。局偏見而自謂持正。不知使人主不
0359b17: 欲親近緇流者。正為此等輩也。神龍變化非蚯蚓所
0359b18: 知。其是之謂歟。
0359b19: 較論供養
0359b20: 蕭齊法願。潁川人。高帝事以師禮。武帝嗣興亦盡禮敬。
0359b21: 文惠太子往寺問訊。謂願曰。葆吹清鐃以為供養。
0359b22: 其福何如。願對曰。昔菩薩八萬妓樂供佛。尚不如至
0359b23: 心。今吹竹管子打死牛皮。何足道哉。
0359b24: 贊曰。好佛事而昧佛理。糜費雖多。不越人天有漏之
0359c01: 因耳。願公此言。豈獨覺世俗之迷。抑萬代沙門釋子
0359c02: 之良藥也。
0359c03: 說法悟主
0359c04: 北齊僧稠。昌黎人。年二十八。投鉅鹿實公出家。齊文宣
0359c05: 徵之不就。躬造焉。扶接入內。稠為論三界本空國土
0359c06: 亦爾。世相不常。及廣說四念處法。帝聞驚悟流汗。因
0359c07: 受菩薩戒。斷酒肉。放鷹。去漁畋。禁天下屠殺。月六
0359c08: 年三民齋戒。
0359c09: 感悟東宮
0359c10: 唐玄琬。弘農華陰人。貞觀初。帝以琬戒德朝野具瞻。
0359c11: 為皇太子諸王授菩薩戒。琬致書皇太子曰。今略
0359c12: 經中要務四條。惟願留意。一曰行慈。謂依涅槃梵行
0359c13: 之文含養兼濟。二曰減殺。謂東宮常膳多所烹宰。殿
0359c14: 下以一身之料。遍擬寮及至斷命。所由莫不皆推
0359c15: 殿下。請少殺生以永壽命。三曰順氣。謂不殺曰仁。仁
0359c16: 主肝木。木屬春生。殿下位處少陽。請春季禁殺斷肉。
0359c17: 以順陽和。四曰奉齋。謂年三齋。月六齋。何者。今享大
0359c18: 福。咸資往因。復能進德。彌增美矣。皇太子答曰。辱師
0359c19: 妙法四科。謹當緘之心府奉以周旋。永藉勝因。用資
0359c20: 冥祐。
0359c21: 勸斷屠殺
0359c22: 唐沙門明贍。素博學。懷抱經濟。太宗聞其名。詔入內
0359c23: 殿問之。贍廣陳政要。因敘釋門以慈救為宗。太宗大
0359c24: 悅。下年三善月。月六齋日。普斷屠殺。行陳之所皆
0360a01: 置寺焉。
0360a02: 勸修懺法
0360a03: 劉宋曇宗。秣陵人。出家靈味寺。為武帝行菩薩五悔
0360a04: 法。帝笑謂宗曰。朕有何罪而為懺悔。宗對曰。昔虞舜
0360a05: 至聖猶云予違汝弼。湯武亦云萬姓有過在予一人。
0360a06: 聖王引咎。以軏世。陛下齊聖往古。履道思。寧得
0360a07: 獨異。武帝善之。
0360a08: 受罰不欺
0360a09: 趙宋道楷。沂水人。得法後大揚洞上之風。崇寧中詔住
0360a10: 東京淨因。大觀中徙天寧。上遣使賜紫衣。號定照禪
0360a11: 師。表辭不受。上復令開封府尹李孝壽躬諭朝廷褒
0360a12: 善之意。而楷確然不回。上怒。付有司。有司知楷忠
0360a13: 誠。問曰。長老枯瘁有疾乎。對曰無疾。有司曰。言有。
0360a14: 即法免罰。楷曰。豈敢詐疾而求免罪譴乎。吏太息。遂
0360a15: 受罰。編管淄州。見者流涕。楷神色自若。至州僦屋而
0360a16: 居。學者益親。明年放自便。乃菴於芙蓉湖中。
0360a17: 贊曰。榮及而辭。人所難也。辭而致罰。受罰而不欺。不
0360a18: 曰難中之難乎。忠良傳中何得少此。錄之以風世僧。
0360a19: 花諷諫
0360a20: 後晉江南李後主召法眼禪師入內庭。時牡丹盛開。
0360a21: 主索詩。師乃頌云。擁毳對芳叢。由來不同。髮從今
0360a22: 日白。花是去年紅。異隨朝露。馨香逐晚風。何須待
0360a23: 零落。然後始知空。主嘆悟諷意。
0360a24: 贊曰。味詩意。忠愛油然溢於言表。惜後主知而不用。
0360b01: 終不免夢裡貪歡之悔耳。彼號為詩僧者。品題風月
0360b02: 敝精推敲而無裨於世。以此較之。不亦黃金與土之
0360b03: 相去耶。
0360b04: ○總論
0360b05: 士君子處江湖之遠則憂其君。僧無官守也。僧無言
0360b06: 責也。而盡忠如是。孰謂山林之下無明良喜起之義
0360b07: 歟。人倫莫重於君父。吾故前列僧之孝。後列僧之忠。
0360b08: 以杜釋氏無父無君之謗。
0360b09: △慈物之行第六
0360b10: 忍苦護
0360b11: 佛世有比丘。乞食珠師之門。時珠師方為王穿珠。置
0360b12: 珠取食。而珠偶墮地。吞之。珠師與比丘食。視珠不
0360b13: 見。疑比丘竊之也。比丘欲護。故任其捶擊至於流
0360b14: 血。來血。珠師移怒併擊殺。之比丘不覺悲淚。
0360b15: 珠師焉。乃語之。故感悟。珠師懺悔作禮。
0360b16: 護鴨絕飲
0360b17: 晉僧。清貧守節。菴於羅江縣之霍山。山在海中。有
0360b18: 石盂逕數丈。清泉冽然。菴與石隔小。獨木為橋。由
0360b19: 之汲水。後一鴨折翅在橋。欲舉錫撥之。恐傷鴨。還
0360b20: 不汲水。絕飲而終。
0360b21: 贊曰。為物命而忘己已身。大慈弘濟於是。為至矣。或曰。
0360b22: 全而忍苦可也。之滅其生得無過乎。噫。至人之
0360b23: 視革囊。夢幻泡影耳。苟有利於眾生。則棄如涕唾。餧
0360b24: 虎飼鷹皆以是心也。豈凡夫執吝四大者所測知耶。
0360c01: 贖養生命
0360c02: 陳法朗。徐州沛縣人。就大明寺寶誌禪師學禪。精律
0360c03: 論。譽動京畿。聽侶雲集。所得檀用造經像塔寺濟
0360c04: 給窮厄。見諸生命即買歸畜之。鴨犬充牣房內。
0360c05: 見朗寢息皆寂無聲。遊觀之時起鳴吠喧於鼓吹。
0360c06: 亦懷感之致歟。
0360c07: 悲敬行施
0360c08: 隋靈裕。定州鉅鹿人。十五投趙郡應覺寺出家。博通
0360c09: 經論。名藉海內。其行施也悲敬兼之。惠袈裟數過千
0360c10: 領。疾苦求療者醫藥無筭。但得厚味必先奉僧。雖禦
0360c11: 畜類未呵唾。乃至責問童稚誡約門人。自稱己已名
0360c12: 號彼仁者。苦言懇切聞者流淚焉。
0360c13: 買放生池
0360c14: 隋智者大師。居臨海日。見民以漁為業。罾網相連四
0360c15: 百餘里。江溪梁六十餘所。心憫之。乃以所得施
0360c17: 立。詔國子祭酒徐孝克為文。辭甚悽楚。覽者悲悟。
0360c18: 多感化焉。
0360c19: 割耳救雉
0360c20: 隋智舜。趙州人。北遊亭山菴。其中有獵者逐雉。雉入
0360c21: 舜房。舜苦勸免。不聽。因割耳與之。獵人驚悟。投弓放
0360c22: 鷹。數村捨其獵業。每見貧餒流淚盈面。解衣減食無
0360c23: 所不至。
0360c24: 贊曰。軻氏云。至誠而不動者。未之有也。於舜老驗之。
0361a01: 濟貧詣官
0361a02: 隋普安。京兆涇陽人。周氏滅法。隱於終南山之楩梓
0361a03: 谷。苦行忘身。或露形草以施蚊。或委臥亂屍以
0361a04: 施虎豹。時有重募。擒送一僧賞帛十段。或來執安。安
0361a05: 欣然慰喻曰。觀卿貧煎正欲相給。為設食已巳。與共入
0361a06: 京。帝曰。我國法急不許道人民間。汝更助急不許道
0361a07: 人山中。則遣渠何。往遂放入山。
0361a08: 躬處癘坊
0361a09: 唐智岩。丹陽曲阿人。智勇過人。為虎賁中郎將。漉囊
0361a10: 掛於弓首。率以為常。後入浣公山依寶月禪師出家。
0361a11: 昔同軍戎刺剌史嚴撰張綽等聞其出家。尋訪之。見深
0361a12: 山孤寂。謂曰。郎將癲耶。何為在此。岩曰。我癲欲醒。君
0361a13: 癲正發。往石頭城癘人坊為其說法。吮膿洗穢無不
0361a14: 曲盡。永徽中終於癘所。顏色不變異香經旬。
0361a15: 口吮腹癰
0361a16: 唐志寬。蒲州河東人。常誦維摩經及戒本。感天神遶
0361a17: 房。性慈惠。好贍病人。不計道俗及路遠近。無人治者
0361a18: 即輿來房中躬自經理。有患腹癰膿不能出。口吮之。
0361a19: 遂獲痊可。後梟感作逆事。逮寬配流西蜀。祖餞財帛
0361a20: 悉不受。惟以一驢負經。路逢僧寶暹者。足破臥道傍。
0361a21: 捨驢與乘。自擔經籍。時逢歲儉。糜粥以飼饑。又解
0361a22: 衣衣之。或割或減。哀勸化。導彼念佛。
0361a23: 惠養鼠
0361a24: 唐慧意。中之餘飼房內鼠。有竄百餘。皆馴狎。爭來
0361b01: 就食。其病者以手摩捋之。
0361b02: 氈被畜狗
0361b03: 唐智凱。丹陽人。常講三論。貞觀元年住餘姚縣小龍
0361b04: 泉寺。越俗狗生子多捐棄道上。凱憐之。收聚養育。乃
0361b05: 至三十五十。氈被與臥。不嫌汙穢。
0361b06: 穢疾不嫌
0361b07: 唐道積。蜀人。住益州福感寺。性慈仁。有癘疾者洞爛。
0361b08: 穢氣勃。聞者掩鼻。積為之供給。身心不二。或同器
0361b09: 食。時與補浣。人問之。答曰。清淨臭穢。心憎愛也。吾豈
0361b10: 二其神慮耶。寄此陶鍊耳。
0361b11: 看疾遇聖
0361b12: 唐智暉。住重雲。溫室浴僧施水給藥。有比丘白癩。
0361b13: 眾惡之。暉與摩洗如常。俄有神光異香。方訝之。忽失
0361b14: 所在。
0361b15: 贊曰。佛言吾滅度後。好供養病人。以中多賢聖故也。
0361b16: 今重雲所遇與悟達因緣正相似。古今類此甚多。姑
0361b17: 出一二以為嫌棄病人者勸焉。
0361b18: 行先執
0361b19: 唐慧斌。州人。博窮經論。後專靜慮。以慈救為務。每
0361b20: 夏行步。恐傷微蟲執先掃。隨得利養。密行檀惠種
0361b21: 種善事。仍戒勿泄。
0361b22: 贍濟乞人
0361b23: 唐曇選。高陽人。居興國寺。性好慈濟。財物不積。置巨
0361b24: 鑊。併乞人所得食總為饘粥。列坐乞手自斟酌。見
0361c01: 其藍縷形容消瘦。憐憫墮淚悲不自勝。己已亦同受
0361c02: 粥而食。遂及多載。
0361c03: 施戒放生
0361c04: 五代永明壽禪師。居永明十五年。度弟子千七百人。
0361c05: 入天台度戒萬餘人。常與七眾授菩薩戒。夜施鬼神
0361c06: 食。放諸生類。六時行道。餘力誦法華經一萬三千部。
0361c07: 開寶八年十二月二十六日焚香告眾趺坐而逝。
0361c08: 看病如己已
0361c09: 宋高菴。住雲居。聞衲子病移延壽堂。咨嗟歎息如病
0361c10: 在己已。旦夕問候躬自煎。不不與食。或天稍寒。撫
0361c11: 其背曰。衣不單乎。或暑。察其色曰。莫太熱乎。乃至命
0361c12: 終者。不問彼有無常住。以禮津送。
0361c13: 贊曰。經稱八種福田。看病第一。豈不以衲子無家。孤
0361c14: 單湖海伶仃疾苦。真可悲憐。作僧坊主。而病不於我
0361c15: 調。死不於我殯。豈慈悲之道乎。凡住持者。宜以高菴
0361c16: 為法。
0361c17: ○總論
0361c18: 仁義禮智。人之四端也。而仁為首。慈悲喜捨。佛之四
0361c19: 心也。而慈為先。苟無慈心。雖有博學多聞神通三昧。
0361c20: 悉魔業耳。或謂慈威並運。佛道也。何專尚乎慈。不知
0361c21: 生之殺之皆仁也。攝之折之皆慈也。其則威。其實
0361c22: 則慈也。威而不失為慈。是之謂大慈也。子毋以呴呴
0361c23: 之恩沾沾之惠言慈也。
0361c24: △高尚之行第七
0362a01: 避寵入山
0362a02: 晉道恒。秦主姚興逼以易服輔贊。屢辭不允。殆而獲
0362a03: 免。乃嘆曰。昔人有言。益我貨者損我神。生我名者殺
0362a04: 我身。於是竄影岩壑。草食味禪終身焉。
0362a05: 眾服清散
0362a06: 晉慧永與遠公居廬山。鎮南將軍何無忌守潯陽。因
0362a07: 集虎溪請永及遠。遠從者百餘。端肅有序。永衲衣草
0362a08: 履執錫持。松下飄然而至。神氣自若。無忌謂眾曰。
0362a09: 永公清散之風乃多於遠師也。
0362a10: 贊曰。遠師從者百餘。皆蓮社英賢耳。而何公尚抑揚
0362a11: 如是。今僧畜奴僕。張荷篋。趨蹌於豪貴之門而求
0362a12: 與為伍。何公見之又當何如耶。
0362a13: 不享王供
0362a14: 姚秦佛陀耶舍在姑臧。秦主興遣使聘之。厚贈不受。
0362a15: 既至。興自出迎。別立新省館於逍遙園中。四事供養
0362a16: 亦不受。時至分衛。一食而已巳。衣臥具盈屋三間。不
0362a17: 以介意。興為貨之。造寺城南云。
0362a18: 駕不迎送
0362a19: 齊僧稠。文宣帝常率羽衛至寺。稠宴坐小房。了不迎
0362a20: 送。弟子諫之。稠曰。昔賓頭盧迎王七步。致七年失國。
0362a21: 吾誠德之不逮。未敢自欺形相。冀獲福於帝耳。天下
0362a22: 號為稠禪師。
0362a23: 不結貴遊
0362a24: 梁智欣。丹陽人。以經義名海內。永明末太子時幸東
0362b01: 園。數進寺。欣因謝病鍾山。晏然自得。不與富貴遊往。
0362b02: 孤絕人。凡施不畜為搆改住寺云。
0362b03: 不引賊路
0362b04: 隋道悅。荊州人。常持般若。住玉泉。值朱粲餐反。入寺求
0362b05: 糧又欲加害。悅殊無所懼。放令引路。悅行數步坐於
0362b06: 地曰。吾沙門也。非引路之人。浮幻形骸任從白刃。粲
0362b07: 奇其高尚。因送還寺。
0362b08: 屢徵不就
0362b09: 唐慈藏。新羅國人。冥行顯被。物望所歸。屢徵不就。王
0362b10: 大怒。往山所將加手刃。藏曰。吾寧持戒一日而死。
0362b11: 不願一生破戒而生。使不忍殺。具以上聞。王歎服焉。
0362b12: 寧死不起
0362b13: 唐四祖道信大師。住黃梅三十餘載。貞觀中太宗三
0362b14: 詔令赴京師。並以疾辭。帝使者。若更不起當取其
0362b15: 首。師引頸受刃。使以聞。太宗嗟嘆。賜珍帛以遂其志。
0362b16: 贊曰。子陵之拒光皇。种老之辭仁祖。亦逸士之常耳。
0362b17: 未聞脅之以白刃而不回者也。丹鳳翀霄。可望而不
0362b18: 可追也。四祖其人歟。慈藏其人歟。
0362b19: 三詔不赴
0362b20: 唐汾州無業禪師。陝陜西雍州人。穆宗遣左街僧錄靈
0362b21: 準詔起之。師笑曰。貧道何德。累煩人主。爾先行。吾
0362b22: 即往矣。遂沐浴敷座告門人曰。汝等見聞覺知之性
0362b23: 與大空同壽。一切境界本自空寂。迷者不了即為
0362b24: 境惑流轉不窮。常了一切空。無一法當情。是諸佛用
0362c01: 心處。言訖端坐。中夜而逝。準回奏。帝大欽歎。賜諡謚大
0362c02: 達國師。師處憲穆兩朝。凡三詔不赴。
0362c03: 詔至不起
0362c04: 唐懶融。隱金陵牛首山。上聞其名。遣中使召見。使至。
0362c05: 融方坐地燃牛糞火。拾煨芋而食。寒涕交頤。使云。天
0362c06: 子有詔。尊者且起。融熟視不顧。使笑云。涕及頤矣。融
0362c07: 曰我豈有工夫為俗人拭涕耶。上聞而嘆異。仍厚賜
0362c08: 旌之。
0362c09: 死納僧
0362c10: 唐法。隴西成紀人。貞觀初私度者處以極刑。時
0362c11: 嶧陽山多逃僧避難。資給告匱。詣州宰告曰。如有
0362c12: 死事。身當之。但施道糧。終獲福祐。宰嘉其志。網
0362c13: 周濟焉。
0362c14: 不赴俗筵
0362c15: 唐韜光禪師。結茆於靈隱西峰。刺剌史白居易具飯以
0362c16: 詩邀之。光答偈不往。有城市不堪飛錫到。恐驚鶯囀
0362c17: 樓前之句。其高致如此。
0362c18: 贊曰。有古德辭朝貴招宴偈云。昨日曾將今日期。出
0362c19: 門倚杖又思惟。為僧只合居山谷。國士筵中甚不宜。
0362c20: 與韜光高致先後如出一轍。噫。斯二偈者。衲子當朝
0362c21: 暮吟一過始得。
0362c22: 不受衣號
0362c23: 後唐全付。吳郡崑山人。見南塔湧禪師頓明心地。後住
0362c24: 清化禪院。錢忠憲王遣使賜紫袈裟。付上章力辭。使
0363a01: 再往。又辭曰。吾非飾讓也。恐後人效吾而逞欲也。尋
0363a02: 賜號純一禪師。復固辭不受。
0363a03: 力辭賜紫
0363a04: 五代恒超。范陽人。止開元寺。講經論二十餘年。前後
0363a05: 州牧使臣投刺剌求見者。令童子收刺剌。罕所接對。時郡
0363a06: 守李公欲奏賜紫衣。超辭以詩。有誓傳經論死。不染
0363a07: 利名生之句。李公復令人勸勉。超確然不拔。且曰。而
0363a08: 復來。吾在盧龍塞外矣。相國瀛王馮公聞其名。修書
0363a09: 通好。超曰。貧道早捨父母克志修行。本期彌勒知名。
0363a10: 不謂浪傳宰輔。豈以向浮利留心乎。馮公益盆重之。
0363a11: 表聞於朝。強賜紫焉。卒之日。天樂盈空。生兜率卒之
0363a12: 明驗也。
0363a13: 贊曰。紆金紫之服。交宰輔之門。人所深願而惟恐其
0363a14: 不得也。二公堅辭再四。若將焉。清風凜然披拂千
0363a15: 古。真可以奔競之炎衷而醒利名之醉眼矣。
0363a16: 不樂王宮
0363a17: 後唐貞辨。中山人。刻苦修學刺剌血書經。時并州不容
0363a18: 外僧。辨出野外。隱身古塚中。武帝畋遊。辨方出塚。見
0363a19: 旌旗騎乘還入塚穴。帝擒之問故。檢塚中。則草座案
0363a20: 硯疏鈔羅布。遂命入府供養。曹太后深加仰重。辨訴
0363a21: 於后曰。本以學法為重。久在王宮如梏械耳。帝乃縱
0363a22: 其自由。
0363a23: 袖納薦書
0363a24: 趙宋雪竇顯禪師。得法於智門祚公。將遊兩浙。學士曾
0363b01: 公謂曰。靈隱天下勝處。珊禪師吾故人。附書薦顯。顯
0363b02: 至靈隱。陸沉眾中三年。俄曾公奉使浙西訪顯。靈隱
0363b03: 莫有知者。時僧千餘。使吏檢籍乃得顯。問向所附
0363b04: 書。出諸袖中封緘如故。曰。公意勤。然行人於世無
0363b05: 求。敢希薦達哉。曾公大笑。珊以是奇之。
0363b06: 贊曰。今人得貴宦書如獲拱璧而曉夜求售。其亦不
0363b07: 聞雪竇之風歟。吾怪雪竇拈唱宗乘電掣雷轟。不讓
0363b08: 德山臨濟諸老。考其平生。則器度由來不凡矣。為釋
0363b09: 子者不可不自愛。
0363b10: 棄書不拆
0363b11: 宋武寧慧安禪師。與圓通秀鐵壁同參天衣。安居武
0363b12: 寧荒村破院。單丁三十年。而圓通應詔居法雲。威光
0363b13: 烜然。後以書致安。安不拆而棄之。侍者問故。安曰。吾
0363b14: 始以秀有精彩。今知其癡也。出家兒。塚間樹下辦那
0363b15: 事如救頭然。無故於八達衢頭架大屋。養數百閑漢。
0363b16: 此真開眼尿。吾何復對哉。
0363b17: 贊曰。秀多眾。安單丁。易地皆然耳。安非詆秀。警世
0363b18: 之頑癡聚而已巳。雖然。養閑漢猶可也。今之所養者
0363b19: 忙漢也。尚何言哉。
0363b20: 對使焚
0363b21: 宋懷璉。漳州人。皇祐中召對化城殿稱旨。賜號大覺
0363b22: 禪師。璉持律甚嚴。上遣使賜龍腦盂。璉對使焚
0363b23: 之曰。吾法以壞色衣。以瓦食。此非法。宜無所用。
0363b24: 使回奏。上嘉歎久之。
0363c01: 贊曰。璉公煆而無怖心。英祖聞奏而無怒色。所謂
0363c02: 微先生不能成光武之大。微光武不能遂先生之高
0363c03: 者也。得非宗門之盛事歟。
0363c04: ○總論
0363c05: 上錄忠君。此紀高尚。高尚是則忠君者非歟。是不然。
0363c06: 顧所守何如耳。道充於岩穴而名聞於廊廟。上度吾
0363c07: 君下度吾民。非弘法利生之正務乎。獨惜大道不立
0363c08: 而枉己已以求榮者。貽釋子之羞也。噫。為僧者誠以道
0363c09: 自重。使國王大臣聞天下有樂道忘勢之僧。而歎之
0363c10: 羨之。其忠亦多矣。豈必面陳獻替而後為忠乎。吾是
0363c11: 以知南陽寵逮七朝。無業力辭三詔。遇不同。而其道
0363c12: 同。其忠同。
0363c13: △遲重之行第八
0363c14: 傳法久隱
0363c15: 唐六祖大師。初參五祖即悟自心。祖曰。汝根性大利。
0363c16: 著槽廠去。遂事舂碓。腰石勤劬苦作供眾。後傳衣法。
0363c17: 夜半潛去。隱跡於獵人中。蓬首垢面者一十六年。後
0363c18: 以龍天見推。乃於印宗法師講席偶論風幡。四眾驚
0363c19: 仰。扶翊開法大闡南宗。為萬代師表焉。
0363c20: 贊曰。大師不惟開法於十六年之後。而薙髮亦如之。
0363c21: 養深積厚古今一人而已巳。師表萬代不亦宜乎。
0363c22: 十年祕重
0363c23: 唐桂琛。常山人。初學毗尼。後訪南宗遍參知識。得旨
0363c24: 於玄沙大師。密行陸沉。漳州牧王公請於閩城西石
0364a01: 由蓮宮。駐錫十數年。祕重妙道。有懇志扣求者乃為
0364a02: 開演。既而遷羅漢院。破垣敗簀恬如也。勤州太保固
0364a03: 請宣法。退讓不獲。方受其請大開法門。參徒莫計。出
0364a04: 法眼一宗焉。
0364a05: 不宜靈異
0364a06: 後唐善靜。長安金城人。南遊樂普。見安公法裔。乃融心
0364a07: 要。後還故里。留守王公營永安院居之。洗沐。舍利
0364a08: 隕落。即收祕。不許弟子示人。又禪寂次。忽有白馴
0364a09: 狎於庭。若聽法者。靜令人驅逐。凡此殊徵有而不宣。
0364a10: 贊曰。古人獲靈異而祕重不宣。今人無靈異而偽稱
0364a11: 惑眾。心事霄壤矣。聖益聖。愚益愚。又何怪乎。
0364a12: 混樵牧
0364a13: 唐普願。鄭州新鄭人。依大隈山大慧禪師受業。得法
0364a14: 於江西馬大師。含景匿耀似不能言。貞元十年掛錫
0364a15: 池陽南泉山。蓑笠飯牛混於樵牧。斫山畬田。足不下
0364a16: 南泉三十年。太和中池陽太守與宣使陸公護軍劉
0364a17: 公固請開法。道化大行。號南泉古佛云。
0364a18: 贊曰。遠祖師影不出廬山四十載。王老師足不下南
0364a19: 泉三十年。此古人之盛節也。然皆得意後事。非初學
0364a20: 所宜。出家兒大事未明。不遠千里參尋知識。此何時
0364a21: 乃守愚空坐自失善利耶。趙州八十行。雪峰三登
0364a22: 投子九上洞山。敢為癡隱者告。
0364a23: 事皆緣起
0364a24: 宋神鼎諲禪師。豫州人。與汾陽齊名。年尚未壯。隱於
0364b01: 南嶽二十年乃領住持。又二十年方開堂說法。然皆
0364b02: 緣起於他。實非己已意。
0364b03: 歷年閉戶
0364b04: 宋雲智禪師。元祐六年退居西堂。閉戶閑居者三
0364b05: 十年。
0364b06: 久處深山
0364b07: 明無聞聰禪師。大悟之後獨入光州山中六年。陸安
0364b08: 州深山六年。復至光州又經三年。如是山中獨行獨
0364b09: 坐共十七年。後乃出世。
0364b10: 贊曰。獨行獨坐於大悟之後。亦遁跡南泉意也。彼初
0364b11: 心未悟。而乃厭叢林畏大眾離知識。索居孤陋。不亦
0364b12: 謬乎。
0364b13: 八請不赴
0364b14: 宋汾陽無德禪師。見七十員善知識。前後八請皆不
0364b15: 出世。燕居襄陽白馬寺。并汾道俗千餘人堅請不已巳。
0364b16: 乃順人望。既至。宗風大振不越閫。自為不出院歌
0364b17: 以見志云。
0364b18: 贊曰。歷觀諸大老得法之後。率多韜光鏟彩。時至乃
0364b19: 彰。而此老八請不赴。其祕重尤甚。厥後宗風大振。非
0364b20: 源深流長歟。今少年負一能。皇皇乎出世之恐後也。
0364b21: 亦錯矣。縱然生摘得。終是不馨香。衲子宜時以自警。
0364b22: 重法隱山
0364b23: 元法聞。七歲出家。後從溫公學法華．般若．唯識．因明
0364b24: 及四分律。溫公謂聞任重道遠。託以弘傳之寄。聞對
0364c01: 佛像灼肌燃指刺剌血書經以彰重法。遂隱五臺山。不
0364c02: 踰閫者六載。讀藏教五千卷者三番。帝師嘆曰。漢地
0364c03: 乃有此僧耶。尋以安西王命開講筵義善寺。天子聞
0364c04: 而徵之至闕。詔居大原教寺。賜銀章一品。求戒者皆
0364c05: 從受焉。延祐四年三月二十四日坐逝。
0364c06: 廢寺隱居
0364c07: 元世愚。衢州西安縣人。歷參布衲及斷崖中峰諸大
0364c08: 老。後得法於止岩。歸西安烏石山廢寺。結茆以居。影
0364c09: 不出山者六載。名聞於朝。遣重臣賜名香金襴法衣。
0364c10: 加號弘辨。至正間有龍眠古望等五剎新。皆虔懇
0364c11: 延師為開山第一祖。乃不得已巳應之。
0364c12: ○總論
0364c13: 或問。世尊始成正覺即演華嚴。乃有沙彌講經年甫
0364c14: 七歲。如必歷年久隱。當如眾生何。不知古人之遲重
0364c15: 非獨善忘世也。道高而志愈勤。心明而事彌慎。水邊
0364c16: 林下長養聖胎。待夫果熟香飄。龍天推出。舉而措之。
0364c17: 裕如矣。子見如來一代之利生。而不知三祇之熏鍊。
0364c18: 又安知七歲沙彌非多生之熟習耶。佛法不是鮮魚
0364c19: 那怕爛。斯言雖小可以喻大。
0364c20: △艱苦之行第九
0364c21: 年老頭陀
0364c22: 佛世大迦葉尊者。專行頭陀。年老不捨。佛憫其衰邁。
0364c23: 謂言。汝久事勤苦。宜稍自逸。迦葉苦行如故。佛大嘉
0364c24: 嘆曰。汝能為一切眾生作依止。如我在世無以異也。
0365a01: 有頭行如汝者。我法則存。不然。我法則滅。汝真荷
0365a02: 擔大法者。後傳法為西天初祖。
0365a03: 贊曰。頭行之存滅。法之存亡係焉。金口敷宣。言猶
0365a04: 在耳。今僧腴其食。文其衣。華其居。惰其四肢。飾其玩
0365a05: 好。如王公而不知愧。末法將沉。良可扼腕。迦葉鼻祖
0365a06: 東西二方。而所為如是。豈非懸知後患。貽厥孫謀耶。
0365a07: 率乃祖攸行願。禪者毋以末法自棄。
0365a08: 備經險難
0365a09: 晉曇無竭。聞法顯等躬踐佛國。慨然有忘身之誓。以
0365a10: 永初元年集同志曇朗僧猛等二十五人。發長安。西
0365a11: 渡流沙。上無飛鳥下絕走獸。四顧茫茫莫知所之。惟
0365a12: 望日光以准東西。視人骨以標行路耳。至嶺。嶺冬
0365a13: 夏積雪。惡龍吐毒。風雨砂礫。前度雪山。下有大江流
0365a14: 急如箭。東西兩山之繫索為橋。十人一過到彼岸
0365a16: 則知暴風吹索人墮江中矣。復過大雪山。懸崖壁
0365a17: 立無安足處。壁有故杙孔。處處相對。人執四杙。先拔
0365a18: 下杙。仍攀上杙。展轉相攀。經於三日方及平地。檢料
0365a19: 同侶失十二人。進向中天竺。路既空曠。惟石蜜為
0365a20: 糧。十三人中又死八人。無竭雖屢經危棘。而繫念觀
0365a21: 音未暫廢。至舍衛國。遇眾惡象。乃歸命觀音。忽現
0365a23: 鷲飛來。牛亦驚散。後於南天竺隨舶達廣州。賚經而
0365a24: 還。
0365b01: 贊曰。讀西行傳。千載而下猶可流涕。即今一字一句
0365b02: 皆先德汗血也。而或以輕心對之。汙手執之。不潔處
0365b03: 置之。又或存而不讀。讀而不行。乃至用以博衣食貨
0365b04: 名利而已巳。悲夫。
0365b05: 法滅縗絰
0365b06: 隋靈裕。見周氏滅教。悲感不勝。衣以斬縗。頭絰麻帶。
0365b07: 如喪考妣。引同侶夜談正理。晝讀俗書。潛形槁以
0365b08: 俟法復。
0365b09: 刺剌股制心
0365b10: 隋智舜。趙州大陸人。專修道觀。妄心卒起不可禁制。
0365b11: 即刺剌股流血。或抱石巡塔。須臾不逸。髀上刺剌處斑剝
0365b12: 如錦焉。
0365b13: 西竺取經
0365b14: 唐玄奘法師。立誓取經。貞觀三年單己巳西行。過流沙。
0365b15: 歷高昌。及於賓。多虎豹不能前進。奘不知為計。閉
0365b16: 門而坐。至晚啟門。一老僧至焉。奘即禮敬。僧教持般
0365b17: 若心經。遂得虎豹藏形魔鬼遯。直造佛國取經而
0365b18: 歸。凡經一百五十餘國。貞觀十九年冬方達京師。
0365b19: 身先苦役
0365b20: 唐志超。同州馮翊人。年二十七。依并州開化寺贊禪
0365b21: 師出家。潔正身心。勤履眾務。安僧數百。兩食恒備。六
0365b22: 時無缺。每有苦役必事身先。後於汾州起光岩寺。晝
0365b23: 夜克勤攝引後學。時逢嚴。度僧者加以極刑。而超
0365b24: 曾無介意如常剃落。避世逸僧憑若泰山焉。
0365c01: 蚤虱不除
0365c03: 。衣服久而破敝。蚤虱積聚。任其味噉。寄以調伏。曾
0365c04: 於坐夏。山饒土。既不屏除氈如凝血。但引咎自責
0365c05: 願以相酬。情無結。如此行施四十餘年。
0365c06: 贊曰。蚤虱不除。不幾於苦行外道乎。是不然。若以苦
0365c07: 行為成道之由。則誠邪見。今引咎自責。願以相酬。則
0365c08: 所謂馬麥金鎗償宿債耳。安得等之外道。
0365c09: 六載舂粟
0365c10: 唐道亮。趙州欒城人。入封龍山。誦經為業。山侶三十。
0365c11: 亮一身既同眾務。日別舂粟以五斗為度。六載之中
0365c12: 曾無廢惰。徒跣三年。六時隨眾。後之講律。聲被東夏。
0365c13: 聽徒八百。成講學士者四十餘人。
0365c14: 不作不食
0365c15: 唐百丈海禪師。住百丈山絕頂。每日力作以償其供。
0365c16: 或勸止之。則曰我無德以勞人。眾不忍。藏其作具。因
0365c17: 不食。遂有一日不作一日不食之語。
0365c18: 贊曰。德如百丈而猶曰不欲以無德勞人。況我輩乎。
0365c19: 或謂住持者宜弘法利生。雖日享千金役百夫何病
0365c20: 焉。而事力作。非所謂知大體。噫。百丈建叢林。立清
0365c21: 規。為萬世師法。豈慮不及此。今若是。凡以愧天下之
0365c22: 涼於德而豐於祿者也。
0365c23: 萬里決疑
0365c24: 唐大隨禪師。有僧問。劫火洞然。這箇壞也不壞。答云
0366a01: 壞。僧云恁麼則隨他去也。答云隨他去。其僧疑之。尋
0366a02: 師參扣。遍歷山川至於萬里。
0366a03: 贊曰。古人為毫膺不肯自瞞。必求決擇痛快而
0366a04: 後已巳。何復以途路為勞。所謂一句隨他語。千山走衲
0366a05: 僧者。正指此也。今俾尋師訪道。則跬步而攢眉。逐利
0366a06: 趨名。則萬里而輕舉。行八旬過百邑。遐哉高風。不可
0366a07: 已巳。
0366a08: 躬自役作
0366a09: 宋慕。臨川人。號侍者。住大溈。眾二千指。齋罷必
0366a10: 會大眾茶。每放參躬自役作。使令者在側如路人。夜
0366a11: 禮拜視殿廡燈火。倦則以帔蒙首假寐三聖堂而已巳。
0366a12: 卑己已苦躬
0366a13: 唐僧藏。遇仁祠則禮。逢碩德則禮。僧俗施拜俯僂而
0366a14: 走。當眾務也屈己已猶臧獲焉。見人故衣潛加浣濯。或
0366a15: 與縫紉。至炎暑夜。脫衣入草中。蚊蚋蛭唼嚙流
0366a16: 血而恒念彌陀佛號。雖巧曆者不能筭數矣。
0366a17: 贊曰。溫陵有言。苦身而作。安坐而食。曲躬而禮。逆立
0366a18: 而受。苟非有己已利之德。為害非細。此老其免夫。
0366a19: 刻苦事眾
0366a20: 宋雲居簡禪師。初謁膺禪師。與語三日。大奇之。而誡
0366a21: 令刻苦事眾。於是躬操井臼司樵。掌寺務不妨
0366a22: 商略古今。眾莫有知者。
0366a23: 行不辭勞
0366a24: 宋圓照本禪師。師永安昇公。昇道價重叢林。歸者如
0366b01: 雲。本敝衣垢面操井臼典炊以給之。夜則入室參
0366b02: 道。昇曰。頭荷眾良苦。亦疲勞乎。本曰。若捨一法不
0366b03: 名滿足菩提。必欲此生親證。其敢言勞。
0366b04: 贊曰。掌眾務而不商略古今。典炊爨而不妨入室
0366b05: 參道。今沙門袖手受供曰吾辦道者也。彼行務者也。
0366b06: 是何其與古異也。
0366b07: 常行乞食
0366b09: 請主興樂香積二剎。訓眾有法。常行分衛。不受別請。
0366b10: 不預僧食。乞食所得。減施蟲鳥。夜則脫衣露坐以飼
0366b11: 蚊蚋。後入定見彌勒佛臍中放光照燭三途果報。於
0366b12: 是深加篤勵。常坐不臥。元徽二年於定中滅度。
0366b13: ○總論
0366b14: 聖王之相傳也曰無逸。佛氏之相戒也曰慎勿放逸。
0366b15: 故求法者為法而忘軀。利眾者為眾而忘己已。今少年
0366b16: 十指不點水。百事不干懷。擎則曰臂酸。持則曰
0366b17: 腰痛。蚤夜勤修則曰吾體弱多病。或詰之則又曰愚
0366b18: 者用力智者用心。愚修福智修慧。噫。果若而言。非但
0366b19: 迦葉以頭愚。六祖以碓磨愚。而不捨穿針之福。將
0366b20: 無佛亦愚耶。噫。
0366b21: △感應之行第十
0366b22: 精誠感戒
0366b23: 晉道進。張掖人。詣曇無讖律師求受菩薩戒。讖不許。
0366b24: 令七日懺悔。懺畢再往。又大怒不許進。退而竭誠禮
0366c01: 懺。經三載。一夕夢釋迦文佛親為授戒。明往見讖欲
0366c02: 言所夢。讖遙賀曰。子已巳得戒矣。自是道俗從進受戒
0366c03: 者千餘人。
0366c04: 懺獲妙音
0366c05: 晉法橋。少樂轉讀而乏音聲。於是絕粒懺悔七日為
0366c06: 期。稽首觀音以求現報。同學苦諫不聽。至第七日覺
0366c07: 喉內豁然。索水飲之。自此經聲徹里許。
0366c08: 誓師子座
0366c09: 劉宋竺道生。論涅槃經闡提皆當成佛。舊學法師以
0366c10: 為邪說擯之。生誓曰。若我所說不合經義。願現身惡
0366c11: 報。實契佛心。願捨命時據師子座。遂往吳郡虎丘山。
0366c12: 石為徒講涅槃經。至闡提有佛性處曰。如我所說。
0366c13: 契佛心否。石皆點頭。已巳而涅槃後品至。果稱闡提有
0366c14: 佛性。後於廬山講涅槃經甫畢。眾忽見麈尾墮地端
0366c15: 坐而逝。
0366c16: 贊曰。聖人之言有辭缺而意圓者。涅槃之論闡提是
0366c17: 也。亦何俟後品之至。達人會理。拘士執文。又不獨
0366c18: 闡提一端而已巳。而生公正見不搖。堅如金石。死不違
0366c19: 誓。輝灼古今。嗚呼壯哉。
0366c20: 夢中易首
0366c21: 劉宋求那跋跎羅。中天竺人。任緣遊化至京都。譙王
0366c22: 欲講華嚴等經。而跋跎自忖未善宋言。旦夕禮懺求
0366c23: 觀音加被。忽夢白衣人持劍擎人頭來問曰何憂。具
0366c24: 以事對。其人以劍為易新首。豁然驚覺。備曉華音。於
0367a01: 是開講大弘佛法。
0367a02: 廢戒懺悔
0367a03: 高齊僧雲。住寶明寺。以講演著名。四月十五日臨誦戒
0367a04: 時白眾言。戒乃人人誦得。何勞數聞。可令一僧義。
0367a05: 使後進開悟。眾無敢抗。遂廢誦戒。七月十五日眾集。
0367a06: 忽失雲所在。四出追。乃於古塚中得之。流血被體。
0367a07: 問其故則云。有猛士執大刀厲聲呵云。僧雲。爾何人。
0367a08: 斯敢廢布薩。妄充義。即以刀劊我身。痛毒難忍。因
0367a09: 扶掖還寺。竭誠懺悔。經於十年。至心盡敬依式布薩。
0367a10: 臨終之日異香來迎欣然而逝。時咸嘉其即世懲革
0367a11: 云。
0367a12: 贊曰。今時尚經論而輕戒律。二千年來半月誦戒無
0367a13: 復有舉行者。予不揣興廢墜於山中。人猶未之信也。
0367a14: 果報炳然。於雲公有徵。願覽者思之。
0367a15: 癘疾獲瘳
0367a16: 齊僧遠。住梁州薛寺。不修細行。隨流飲噉。忽夢神人
0367a17: 切齒責曰。汝出家人。如是造惡。何不取鏡自照。曉而
0367a18: 臨水。見眼邊烏黯。謂是汙垢。舉手拭之。眉隨手落。因
0367a19: 自咎責痛改常習。敝衣破履一食長齋。昏曉行悔悲
0367a20: 淚交注。經一月餘。夢前神人含笑謂曰。知過能改。可
0367a21: 謂智人。今當赦汝。驚喜而覺。流汗遍身。面目津潤。雙
0367a22: 眉復出。遠身經二報。信知三世不。自後竭誠奉法
0367a23: 曾無退墮。遂為名僧。
0367a24: 勤苦發解
0367b01: 梁道超。吳郡人。見旻法師學解冠海內。心欲企之。輟
0367b02: 寢忘味以夜繼日。夢有人言。旻法師毗婆尸佛時已巳
0367b03: 能講說。君始修習。云何可等。但自加功。不患不隨分
0367b04: 得解。遂勤劬苦至。頃之洞徹。
0367b05: 禮懺延壽
0367b06: 梁寵法師。年三十八。遇道人法願謂曰。君年滿四十
0367b07: 當死。無可避處。惟有祈誠諸佛。懺悔前愆。或可冀耳。
0367b08: 寵引鏡驗之。面有黑氣。於是鬻衣市香供。東抵海
0367b09: 鹽光興寺。閉門禮懺。杜絕人事。晝忘食息。夜不解衣。
0367b10: 迄年四十歲暮之夕。忽覺兩耳腫痛。其夜懺達四鼓。
0367b11: 聞戶外人言曰。君死業已巳盡。遽開戶。寂無所見。明晨
0367b12: 黑氣已巳除。兩耳生骨。居常禮佛百拜為限。後有疾不
0367b13: 能起。猶於床上依時百過。俯仰虔敬。年七十有四而
0367b14: 卒。
0367b15: 誦經延壽
0367b16: 梁智藏。吳郡人。住鍾山開善寺。遇相者謂曰。法師聰
0367b17: 明世。惜命不長。止三十一耳。時年二十有九。於是
0367b18: 罷講。探經藏。得金剛經。竭誠誦讀禮佛懺悔。晝夜不
0367b19: 輟。至期忽聞空中聲曰。汝壽本盡。以般若功德力得
0367b20: 倍壽矣。後見前相者。驚異莫測。藏陳其故。始知經力
0367b21: 不可思議。
0367b22: 贊曰。脩短。分也。禮懺誦經而壽延。則宿因之說廢矣。
0367b23: 噫。還帶而夭相除。渡蟻而貴形現。人力尚可回夭。況
0367b24: 三寶不思議力耳。獨恨精誠不能如二公耳。鼓籥
0367c01: 而為經。交杵碓而成禮。亦何怪乎感應之無由也。
0367c02: 扣鐘拔苦
0367c03: 隋智興。居大莊嚴寺。職掌扣鐘。大業五年。同住僧三
0367c04: 果者有兄從駕道亡。其妻夢夫謂曰。吾至彭城病死。
0367c05: 墮地獄中。賴莊嚴寺鳴鐘。響振地獄。乃得解脫。欲報
0367c06: 其恩。可奉絹十疋。妻奉絹。興以散眾。眾問扣鐘何以
0367c07: 致感。興曰。吾扣鐘。始祝曰。願諸聖賢同入道場。乃□
0367c08: 發三下。及長扣。又祝曰。願諸惡趣。聞我鐘聲俱離苦
0367c09: 惱。嚴冬極凍。皮裂肉皴。掌內凝血。無所辭勞。
0367c10: 天神護體
0367c11: 唐道宣律師。姓錢氏。初從師聽律一即欲遊方。師
0367c12: 呵曰。適遐自邇。修捨有時。抑令聽十。後持律精嚴
0367c13: 世所希有。中夜行道山上。臨砌顛仆。有天神介冑掖
0367c14: 之。因問何神。答曰。博叉天王之子張瓊也。以師戒德
0367c15: 高妙故給衛耳。宣遂廣問佛世。一一條對。及授宣佛
0367c16: 牙寶掌以表信焉。號南山教主澄照律師。
0367c17: 贊曰。律非玄義。宣公非鈍根。何淹滯乎十聽。良由戒
0367c18: 為道本。欲其淪肌浹髓而堅固不易耳。今之受戒者。
0367c19: 一受之後束之高閣。尚莫能粗究其義。而況師十講
0367c20: 弟子十聽耶。吾故知宣公之師非常人。而大賢之出
0367c21: 其門有自來矣。
0367c22: 感示淨土
0367c23: 唐慧日。泛舶渡海達天竺。參訪知識。咨稟捷徑法要。
0367c24: 天竺學者皆贊淨土。至健羅國東北大山。有觀音
0368a01: 像。日乃七日叩頭。又斷食。畢命為期。至七日夜。忽見
0368a02: 觀音現紫金身。坐寶蓮華。垂手摩頂曰。汝欲傳法自
0368a03: 利利他。惟念西方極樂世界阿彌陀佛。當知淨土法
0368a04: 門勝過諸行。說已巳忽滅。日回長安。普勸念佛。
0368a05: 贊曰。健之感觀音。與竹林之感文殊。大略相類。皆
0368a06: 誠極而應。無可疑者。淨土感應事非一人。詳具於往
0368a07: 生集中。茲不復贅。
0368a08: 甘露灌口
0368a09: 五代永明壽禪師。初為庫吏。用官錢放生。當死。吳越
0368a10: 王釋之。出家為僧。行法華懺二十一日。備極精懇。
0368a11: 夢觀音以甘露灌口。遂得無礙辯才。
0368a12: 懺感授記
0368a13: 唐曇榮。春夏講教。秋冬坐禪。因刺剌史送舍利三粒。乃
0368a14: 誓求總獲。遂得舍利四百粒。行方等懺法。寺僧僧定
0368a15: 者見光明中七佛皆現。一佛顧榮云。我是釋迦。為汝
0368a16: 身器清淨故來授記。後當作佛。號普寧佛。是冬榮卒。
0368a17: 異香繞室。
0368a18: 口出青蓮
0368a19: 唐遂端。止德潤寺。專精法華。十二時中恒誦不輟。老
0368a20: 且彌篤。咸通二年忽趺坐而化。須臾口中出青色蓮
0368a21: 華七莖。葬東山下。二十餘年墓屢發光。開視之。形質
0368a22: 如生。眾迎還寺。漆紵飾之。今號真身院存焉。
0368a23: ○總論
0368a24: 予錄古行以感應終篇。有笑於傍者曰。道無修無證。
0368b01: 無修則感者空。無證則應者寂。憧憧於感應。無亦計
0368b02: 功謀利之心歟。予曰。桴感鼓則應以聲。水感月則應
0368b03: 以影。謀與計安在。是故忠臣誓而枯竹芽。孝子泣而
0368b04: 堅冰解。理也奚足異乎。使感應無由。則因果蕩然矣。
0368b05: 豁達空。招殃禍。可勿戒諸。
0368b06: 
0368b07: 崇行錄終
0368b08: 
0368b09: No. 1627-B
0368b10:  緇門崇行錄跋
0368b11: 
0368b12: 崇行錄者。履真尚朴。窮原達本之談也。矧末法
0368b13: 機皆成孟浪。端心契理無越於茲。故我
0368b14: 大師。三藏總持一心普運。大悲之極爰啟斯文。誠為
0368b15: 濟苦海之慈航。燭幽途之寶炬。條分縷析。樹義森
0368b16: 嚴。恍若奏八音於清廟。而然逸響悅可眾心。俾
0368b17: 披覽者隨分各足。而揭之曰。某也忠。某也孝。某也
0368b18: 由清淨而入道。某也以端謹而率眾。某也行所難
0368b19: 行。某也忍所難忍。而末彰以感應。譬夫磁石引針
0368b20: 澄潭月。必然之理亦復何疑。所謂激頑起懦。其
0368b21: 為福利非小補矣。後之學者。苟或乘之以慢。稍勉
0368b22: 之則曰彼聖也我凡也。爾何曾比。予於是噫。吾知
0368b23: 其自安卑近而欲冀無上佛乘。猶夢未著在。弟子
0368b24: 蠢然之餘。恭逢至教。閱未終卷。悲淚嗟嘆。惴惴
0368c01: 焉罔知所自。心死神喪頓失故步。徒有以挹清氛
0368c02: 於下塵耳。屬筆受其錄。悚仄謹書。時
0368c03: 萬曆十三年歲在乙酉仲冬日弟子廣和南跋
