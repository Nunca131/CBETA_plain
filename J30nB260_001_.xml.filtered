0917a01: 大懺悔文略解序
0917a02: 夫欲求生淨域。先須洗浣身心。入聖超凡。必使根
0917a03: 塵迥脫。所以如來。示懺悔之方。先德述修淨之法。
0917a04: 攝生之要。無逾此也。惟智者覺照愚者沉迷。故我
0917a05: 本師見月老和尚。每於布薩之期。先令懺摩。然後
0917a06: 說戒。今此文者。乃大唐不空三藏。所譯三十五佛
0917a07: 名經禮懺法也。五天竺國遵行。甚有靈應。迨於趙
0917a08: 宋不動三藏。復以五十三佛洪名。增之於前普賢
0917a09: 十大願偈。續之於後。共成一百八禮。題云大懺悔
0917a10: 文始從讚禮稱名終於發願回向。事理一貫權實
0917a11: 雙彰。令人朝夕禮誦。期斷百八煩惱。後來人根漸
0917a12: 薄。皆悉跪諷由是誦者頗多而達者無幾心既不
0917a13: 誠。云何感通諸佛。故余不揣荒陋詳閱諸經。採取
0917a14: 要文。發明少義名曰略解。文雖不廣三懺全收。法
0917a15: 或未周五悔並攝願諸覽者如法行持庶得理顯
0917a16: 情忘。則蓮邦淨域不期而至也。
0917a17: 時
0917a18: 康熙四十八年迦提吉旦蘭陵律學苾芻書玉題
0917a19: 凡例十條
0917a20: 一佛號題文。俱書頂格低一字者。乃是今解。所
0917a21: 列科目。又低一字。一則尊敬佛法。二則作述
0917a22: 分明。庶無紊亂其先後之次也
0917a23: 一集法之人。流通本遺失。飲水思源。烏可缺焉。
0917a24: 故於釋題之次。即便補出其名。恐日久漸湮
0917a25: 以昧古德弘法利生之願力也
0917a26: 一此懺悔願文。髫年即能讀誦。而有髮白不了
0917a27: 其義者。皆由文簡義深。人多輕忽故也是以
0917b01: 勉力解之作一助顯
0917b02: 一文中讚禮。皈依懺悔發願。雖則各自分開。而
0917b03: 佛號願偈。不無疑議尤恐初心未了。今亦科
0917b04: 明。庶幾覽者。如指其掌
0917b05: 一五十三佛三十五佛。緣起各有不同故今採
0917b06: 取冠於兩節之前。以見諸佛菩薩慈念眾生
0917b07: 如母憶子之切。不可忽也
0917b08: 一出義消文貴在直捷爽快。如開門見山。不容
0917b09: 他往。故此解中。不論經律教部。凡有與本文
0917b10: 相符者。即便錄出。以顯其義。並不局於一處
0917b11: 而生別見也
0917b12: 一諸佛德號。義海難窮。管見愚資。如何測量。但
0917b13: 非解說。則其德不顯。故今隨號釋之。雖不能
0917b14: 深達佛理。然亦無礙於法義也
0917b15: 一此中發心原揀去權小。唯依上乘。今釋文中
0917b16: 又大小兼收者。蓋欲令其回小向大。會三歸
0917b17: 一故。毋得論其混雜也
0917b18: 一集此懺法。普利群情。不論道俗男女。一切皆
0917b19: 當修學。然未登聖地已巳還誰能無過。天中雖
0917b20: 樂。五衰相現。即便向佛皈依。何況人間。眾苦
0917b21: 縈纏。而不勤行懺悔。果能至誠禮誦。而諸佛
0917b22: 菩薩不攝受者。未之有也
0917b23: 一誦此佛號。必須精誠作觀。如法稱揚。一尊念
0917b24: 完。即便換氣。不得帶南無二字。如或上下牽
0917b25: 連。則冠履倒置。於理不便。務必留心。至於如
0917b26: 來十號。亦要念得清楚。善逝。與世間解。是兩
0917b27: 號。不可作一句念也
0917c01: 禮佛大懺悔文
0917c02: 大慈大悲愍眾生大喜大捨濟含識
0917c03: 相好光明以自嚴眾等至心皈命禮
0917c04: 南無皈依金剛上師。
0917c05: 　　皈依佛　　皈依法　　皈依僧。
0917c06: 我今發心不為自求人天福報。聲聞緣覺。乃至權
0917c07: 乘諸位菩薩。唯依最上乘發菩提心。願與法界眾
0917c08: 生。一時同得阿耨多羅三藐三菩提。
0917c09: 南無皈依十方。盡虛空界。一切諸佛。
0917c10: 南無皈依十方。盡虛空界。一切尊法。
0917c11: 南無皈依十方。盡虛空界。一切賢聖僧。
0917c12: 南無如來。應供。正遍知。明行足。善逝。世間解。無上
0917c13: 士。調御丈夫。天人師。佛。世尊。
0917c14: 南無普光佛　南無普明佛
0917c15: 　南無普淨佛　南無多摩羅跋栴檀香佛
0917c16: 　南無栴檀光佛　南無摩尼幢佛
0917c17: 　南無歡喜藏摩尼寶積佛　南無一切世間樂見上大精進佛
0917c18: 　南無摩尼幢燈光佛　南無慧炬照佛
0917c19: 　南無海德光明佛　南無金剛牢強普散金光佛
0917c20: 　南無大強精進勇猛佛　南無大悲光佛
0917c21: 　南無慈力王佛　南無慈藏佛
0917c22: 　南無栴檀窟莊嚴勝佛　南無賢善首佛
0917c23: 　南無善意佛　南無廣莊嚴王佛
0917c24: 　南無金華光佛　南無寶蓋照空自在力王佛
0917c25: 　南無虛空寶華光佛　南無琉璃莊嚴王佛
0917c26: 　南無普現色身光佛　南無不動智光佛
0917c27: 　南無降伏眾魔王佛　南無才光明佛
0918a01: 　南無智慧勝佛　南無彌勒仙光佛
0918a02: 　南無善寂月音妙尊智王佛　南無世淨光佛
0918a03: 　南無龍種上尊王佛　南無日月光佛
0918a04: 　南無日月珠光佛　南無慧幢勝王佛
0918a05: 　南無師子吼自在力王佛　南無妙音勝佛
0918a06: 　南無常光幢佛　南無觀世燈佛
0918a07: 　南無慧威燈王佛　南無法勝王佛
0918a08: 　南無須彌光佛　南無須摩那華光佛
0918a09: 　南無優曇缽羅華殊勝王佛　南無大慧力王佛
0918a10: 　南無阿毘歡喜光佛　南無無量音聲王佛
0918a11: 　南無才光佛　南無金海光佛
0918a12: 　南無山海慧自在通王佛　南無大通光佛
0918a13: 　南無一切法幢滿王佛　南無釋迦牟尼佛
0918a14: 　南無金剛不壞佛　南無寶光佛
0918a15: 　南無龍尊王佛　南無精進軍佛
0918a16: 　南無精進喜佛　南無寶火佛
0918a17: 　南無寶月光佛　南無現無愚佛
0918a18: 　南無寶月佛　南無無垢佛
0918a19: 　南無離垢佛　南無勇施佛
0918a20: 　南無清淨佛　南無清淨施佛
0918a21: 　南無娑留那佛　南無水天佛
0918a22: 　南無堅德佛　南無栴檀功德佛
0918a23: 　南無無量掬光佛　南無光德佛
0918a24: 　南無無憂德佛　南無那羅延佛
0918a25: 　南無功德華佛　南無蓮華光遊戲神通佛
0918a26: 　南無才功德佛　南無德念佛
0918a27: 　南無善名稱功德佛　南無紅燄帝幢王佛
0918b01: 　南無善遊步功德佛　南無鬥戰勝佛
0918b02: 　南無善遊步佛　南無周匝莊嚴功德佛
0918b03: 　南無寶華遊步佛　南無寶蓮華善住娑羅樹王佛
0918b04: 　南無法界藏身阿彌陀佛。
0918b05: 如是等。一切世界。諸佛世尊。常住在世。是諸世尊
0918b06: 當慈念我。若我此生。若我前生。從無始生死以來
0918b07: 所作眾罪。若自作。若教他作。見作隨喜。若塔。若僧
0918b08: 若四方僧物。若自取。若教他取。見取隨喜。五無間
0918b09: 罪。若自作。若教他作。見作隨喜。十不善道。若自作。
0918b10: 若教他作。見作隨喜。所作罪障。或有覆藏。或不覆
0918b11: 藏。應墮地獄餓鬼畜生諸餘惡趣邊地下賤。及蔑
0918b12: 戾車。如是等處。所作罪障今皆懺悔。今諸佛世尊
0918b13: 當證知我。當憶念我。我復於諸佛世尊前作如是
0918b14: 言。若我此生。若我餘生。曾行布施。或守淨戒。乃至
0918b15: 施與畜生。一摶之食。或修淨行所有善根。成就眾
0918b16: 生。所有善根。修行菩提。所有善根。及無上智。所有
0918b17: 善根。一切合集校計籌量。皆悉回向。阿耨多羅三
0918b18: 藐三菩提。如過去未來現在諸佛。所作回向。我亦
0918b19: 如是回向眾罪皆懺悔。諸福盡隨喜及請佛功德。
0918b20: 願成無上智去來現在佛於眾生最勝無量功德
0918b21: 海。我今皈命禮。
0918b22: 所有十方世界中三世一切人師子
0918b23: 我以清淨身語意一切遍禮盡無餘
0918b24: 普賢行願威神力普現一切如來前
0918b25: 一身復現剎塵身一一遍禮剎塵佛
0918b26: 於一塵中塵數佛各處菩薩眾會中
0918b27: 無盡法界塵亦然深信諸佛皆充滿
0918c01: 各以一切音聲海普出無盡妙言辭
0918c02: 盡於未來一切劫讚佛甚深功德海
0918c03: 以諸最勝妙華鬘妓樂塗香及傘蓋
0918c04: 如是最勝莊嚴具我以供養諸如來
0918c05: 最勝衣服最勝香末香燒香與燈燭
0918c06: 一一皆如妙高聚我悉供養諸如來
0918c07: 我以廣大勝解心深信一切三世佛
0918c08: 悉以普賢行願力普遍供養諸如來
0918c09: 我昔所造諸惡業皆由無始貪瞋癡
0918c10: 從身語意之所生一切我今皆懺悔
0918c11: 十方一切諸眾生二乘有學及無學
0918c12: 一切如來與菩薩所有功德皆隨喜
0918c13: 十方所有世間燈最初成就菩提者
0918c14: 我今一切皆勸請轉於無上妙法輪
0918c15: 諸佛若欲示涅槃我悉至誠而勸請
0918c16: 惟願久住剎塵劫利樂一切諸眾生
0918c17: 所有禮讚供養福請佛住世轉法輪
0918c18: 隨喜懺悔諸善根回向眾生及佛道
0918c19: 願將以此勝功德回向無上真法界
0918c20: 性相佛法及僧伽二諦融通三昧印
0918c21: 如是無量功德海我今皆悉盡回向
0918c22: 所有眾生身口意見惑彈謗我法等
0918c23: 如是一切諸業障悉皆消滅盡無餘
0918c24: 念念智周於法界廣度眾生皆不退
0918c25: 乃至虛空世界盡眾生及業煩惱盡
0918c26: 如是四法廣無邊願今回向亦如是
0918c27: 南無大行普賢菩薩三稱。
0919a01: 大懺悔文略解卷上
0919a02: 古杭昭慶萬壽戒壇傳律沙門書玉釋
0919a03: 解此懺悔。大分開三。初題目。二。集人。三。入文
0919a04: 今初。
0919a05: 大懺悔文
0919a06: 大者。大乘之法也。謂揀去權小。特發大心故。懺
0919a07: 悔者。乃萬行之初機。解脫之根本。入道之要門
0919a08: 利生之方法也。解黏去縛。莫過於此。依之而修
0919a09: 則無罪不滅。無福不生。其福之生也。如春回大
0919a10: 地。罪之滅也。如雪點紅爐。故經云。懺悔則安樂
0919a11: 不懺悔則罪益深。由是觀之。蓋吾人不可不為
0919a12: 當務之急。而勤行懺悔之法也。梵語懺摩。華言
0919a13: 悔過。今言懺悔者華梵兼舉也。光明文句云。懺
0919a14: 者。首也。悔者。伏也。順從為首。不逆為伏。謂行人
0919a15: 順從三寶足下。依教修行。不敢違逆故。所以作
0919a16: 法之時。先敬三寶。次伸懺悔也。又懺名白法。悔
0919a17: 名黑法。白法須尚而行之。黑法須棄而捨之。取
0919a18: 捨合論。故言懺悔。亦即改往修來之意謂修將
0919a19: 來之善果。改已巳往之惡因也。又懺名披陳眾失。
0919a20: 發露過咎。不敢隱諱。悔名斷相續心。厭悔捨離。
0919a21: 能作所作合棄。故言懺悔。如後說罪之法是也。
0919a22: 又懺者名慚。悔者名愧。慚則慚天。愧則愧人。人
0919a23: 見其顯。天見其冥。冥細顯麤。麤細皆惡。故言懺
0919a24: 悔。總而言之。已巳作之罪。悉願消滅。未作之罪。不
0919a25: 敢更作也。然懺法有事理之不同。事懺者。謂晝
0919a26: 夜六時。三業清淨。對於尊像。披陳過罪。無始至
0919a27: 今。凡所造作。五逆十惡。及餘一切。隨意發露更
0919b01: 不覆藏。畢故不造新者是也。理懺者。謂斂攝身
0919b02: 心。深念實相。觀此罪性。不在內外。亦非中間。更
0919b03: 推能作之心。亦不在內外中間三處。能造之心
0919b04: 既爾。而所作之罪亦然。心既當體即空。罪性了
0919b05: 不可得者是也。故普賢觀經云。若欲懺悔者。端
0919b06: 坐念實相。眾罪如霜露。慧日能消除。其事懺。懺
0919b07: 苦道。業道。理懺。懺煩惱道。又理事懺法。不出三
0919b08: 種。理。謂無生妙懺。事。謂取相。作法也。無生懺者
0919b09: 謂了我心自空。罪福無主。觀業實相。見罪本源。
0919b10: 法界圓融。真如清淨故。取相懺者。謂定心運想
0919b11: 相起為期故。作法懺者。謂身口所作。一依法度
0919b12: 故。然法雖三種。要須行在一心。當知三種懺法
0919b13: 無生是正。二為助緣。如灰汁皂角。助於清水。正
0919b14: 助合行。如膏益明。證理彌速也。又此三種懺法
0919b15: 後一雖可獨修。不進須假前二。而前二。不可暫
0919b16: 離無生。得此意已巳。方可說行三種懺法也。若論
0919b17: 其功能作法。滅違無作罪。及違戒上罪三惡報
0919b18: 障業。障。怖畏。憂愁。煩惱。取相。滅性罪。及犯定上
0919b19: 罪。人道報障。業障。四住煩惱。無生滅無明。及犯
0919b20: 慧上罪。三界有漏報障。業障無明。煩惱作法。屬
0919b21: 身口二業。取相。屬意之事一心上二。皆事也。無
0919b22: 生。屬意之理一心。此一。唯理也。窮理在事。了事
0919b23: 即理。理事融通。是名懺悔。如別時而修。則作法。
0919b24: 喻服薑桂。差病而已巳。不能肥身。若取相。喻服五
0919b25: 石。病差身充。不能得道。修無生喻服五芝。病除
0919b26: 身飛。升仙得道。故知懺悔。不出此三法也。文者
0919b27: 能詮文字也。若論至道之法。本來離言說相。離
0919c01: 文字相。古云。大道元來不屬言。擬談玄妙隔天
0919c02: 淵。豈可以文言而能詮者哉。然道雖無言。要因
0919c03: 言以顯道。故清涼疏云。雖空空絕跡。而義天之
0919c04: 星象燦然。湛湛忘言。教海之波瀾浩瀚。則無文
0919c05: 字中。不妨有此懺悔文也。
0919c06: 二。集人。
0919c07: 宋西夏護國仁王寺金剛法師不動集
0919c08: 宋。朝代也。西夏。國名也。謂地在寧夏西邊故。宋
0919c09: 真宗。封趙德明。為夏王。仁宗。又封其子趙元昊。
0919c10: 為夏國王。法師西來先至彼處。弘法利生也。護
0919c11: 國等五字。寺名也。謂師以護國仁王般若經。普
0919c12: 令緇素誦持。祝國祐民故。金剛等六字。人號也。
0919c13: 上四字。通稱下二字。別名。法師者。謂通顯。密。三
0919c14: 藏。法中最上之稱也。金剛者謂瑜伽有五部。曰
0919c15: 佛。曰金剛。曰寶生。曰蓮華。曰羯磨也。師現傳金
0919c16: 剛一部。故名金剛法師。此乃灌頂時所授稱也。
0919c17: 梵語阿撇。此云不動。謂師最初依阿部法
0919c18: 而行持故。集者。顯德也。謂師欲令道俗修證。故
0919c19: 以唐三藏不空法師。所譯三十五佛名經禮懺
0919c20: 文。前增五十三佛德號。後綴普賢十大願偈。前
0919c21: 後共成一百八禮。期斷百八煩惱故。後遷四川
0919c22: 蒙山。又集施食儀文。為出生軌範。因以甘露度
0919c23: 孤。復稱甘露法師。今時諸方叢林靜室目為課
0919c24: 誦。以山彰名。所謂蒙山施食也。此實法中二利
0919c25: 行用之要。大有功於佛門者也。餘諸神應備載
0919c26: 別記。
0919c27: 百八禮者。謂初偈一禮。上師一禮。佛法僧一
0920a01: 禮。發心一禮。三皈三禮。十號一禮。八十九佛
0920a02: 名。八十九禮。懺悔一禮。回向一禮。前八別願
0920a03: 八禮。後一總向一禮。初後各三禮。不在此數
0920a04: 內。自修行本。斯為第一。非如今時跪而已巳
0920a05: 也。恐後遺失。故贅於此。
0920a06: 三。入文。科分為五。初。讚禮。二。發心。三。皈依。
0920a07: 四。懺悔。五。發願。今初。
0920a08: 大慈大悲愍眾生大喜大捨濟含識
0920a09: 相好光明以自嚴眾等至心皈命禮
0920a10: 初二句。讚佛心。三句。讚佛身。四句。皈命也。慈者
0920a11: 與其樂。悲者。拔其苦。喜者。慶其善。捨者。去其惡。
0920a12: 大者。以此四種。名為無量心故。不同世人愛染
0920a13: 慈悲。情見喜捨。乃無緣大慈。同體大悲。故曰大
0920a14: 慈大悲。喜無所喜。捨無所捨。故曰大喜大捨。愍
0920a15: 者。憐愍濟者。濟度。眾生者。眾法相生也。此指六
0920a16: 道而言。含識者。含靈抱識也。此指四生而言。實
0920a17: 則眾生。即含識易名不易體也。相好光明者。謂
0920a18: 如來身有八萬四千相。一一相中。有八萬四千
0920a19: 隨形好。一一好中。有八萬四千光明。以此相好
0920a20: 光明。而為莊嚴自佛之身。故云以自嚴也。至心
0920a21: 者。一心也。一心作法理事皆周。內心既虔。外儀
0920a22: 必敬也。命者。命根。以壽。煖。識。三。一期連持不斷。
0920a23: 稱之為命。即八識。自體也。經云。元依一精明。分
0920a24: 成六和合。則命為六根之總。六根乃命之別。今
0920a25: 攝別歸總。故曰命耳。而云皈者。有事。有理。理。則
0920a26: 以六和合。還歸一精明體。事。則世人最重。惟命
0920a27: 與財。若捨財。猶有命在。今捨性命皈投於佛。一
0920b01: 捨而無所不捨。以表誠敬之至。故曰皈命禮也。
0920b02: 二。發心分二。先。皈依性相勝境次。正發菩
0920b03: 提大心。初中復二。初。同體三寶。二。別相三
0920b04: 寶。今初。
0920b05: 南無皈依金剛上師。
0920b06: 金剛上師者。毘盧教主也。以毘盧如來。是金剛
0920b07: 瑜伽大秘密主。而為無盡三寶父母。師長故。又
0920b08: 四方四佛。及一切賢聖。皆從毘盧金剛心中之
0920b09: 所流出。故先皈依自性三寶。次皈依別相三寶。
0920b10: 然自性。即同體也。南無。梵語。皈依。華言。今雙標
0920b11: 者。二音兼舉也。又灌頂疏。南無。翻為度我。謂能
0920b12: 救度我等眾生。是故先須皈依毘盧遮那最上
0920b13: 師也。餘皆倣此。
0920b14: 二。別相三寶。
0920b15: 皈依佛　皈依法　皈依僧。
0920b16: 佛者。娑婆。華藏。剎海佛也。法者。顯密教部。無上
0920b17: 法也。僧者。大小乘中。凡聖僧也。皈依者。佛為兩
0920b18: 足尊。皈則不墮地獄故。法為離欲尊。皈則不墮
0920b19: 餓鬼故。僧為眾中尊。皈則不墮旁生故。又復皈
0920b20: 依三寶者豈唯離三途之苦而已巳實欲得三菩
0920b21: 提之樂也。
0920b22: 次。正發菩提大心分二初。揀去權小。
0920b23: 我今發心。不為自求。人天福報聲聞緣覺。乃至權
0920b24: 乘。諸位菩薩。
0920b25: 我者。指行人自己巳而言。發心者。謂發菩提大道
0920b26: 心也。不為自求者。正揀權小之境。謂不為自己巳
0920b27: 以求人天福報及權乘小果也。若為自求。即落
0920c01: 五乘。非真發大心也。人中福者。貴為天子。富有
0920c02: 四海是也。百官。四民。福報劣矣。洪範。明五福。謂
0920c03: 福壽富貴。康寧。好德考終也。雖則一期快樂。難
0920c04: 免生死輪迴。故不求也。天上福者。六欲天中。光
0920c05: 明殊勝。眷屬相隨。華冠鮮麗。衣食豐盈等。色界
0920c06: 諸天。有四禪福報。乃至無色界天。亦有四空定
0920c07: 報。經云。六天雖貴。福盡還作牛領中蟲。非想雖
0920c08: 高。壽盡還墮飛狸等類。故不求也。聲聞者。謂聞
0920c09: 四諦法。而得其名。即小乘果斷見思惑。證真諦
0920c10: 理者。雖云逮德己巳利。盡諸有結高超三界。迥脫
0920c11: 四生。奈如獐獨跳。不顧後群。唯求自度。不能度
0920c12: 人。喻如羊車。不堪載物。故不求也。緣覺者。梵語
0920c13: 辟支。此有二種。一云緣覺。佛在世時。聞十二因
0920c14: 緣悟道者。二云獨覺佛滅度後。獨宿孤峰。觀緣
0920c15: 悟道者。即中乘果。更侵習氣者也。今單列緣覺
0920c16: 者。舉緣攝獨耳。謂雖有度生之念其心不大。喻
0920c17: 如鹿車。雖可載物不堪重運。故不求也。權乘者
0920c18: 大乘權教也。諸位菩薩者。藏通二教。及別教地
0920c19: 前之菩薩也。以藏教菩薩。三祗修六度。百劫種
0920c20: 相好。帶惑行因故。通教菩薩道觀雙流。真俗並
0920c21: 現。所侵習氣。猶餘少灰故。別教三賢。雖各斷惑
0920c22: 行事六度。著相修持未斷無明。未證實理。故名
0920c23: 權乘。謂雖發大心。廣度眾生。以其纔行四百由
0920c24: 旬。未能超過。直至寶所。喻如牛車。雖可重載。不
0920c25: 能致遠。故不求也。法華云。但以假名字。引導于
0920c26: 眾生。則知三乘皆權。非實。不言別之登地者。以
0920c27: 斷惑見理仝圓故。然自他既不願求云何為彼
0921a01: 發其心耶。經云。十方佛土中。惟有一乘法。無二
0921a02: 亦無三。一乘者。最上乘也。
0921a03: 次。顯發大心。
0921a04: 唯依最上乘。發菩提心。願與法界眾生。一時同得
0921a05: 阿耨多羅三藐三菩提。
0921a06: 文分兩節。一。生起。二。開顯。初句。出所依之乘。言
0921a07: 最上乘者。圓教一佛乘也。謂圓悟妙理。不與餘
0921a08: 乘共故。般若云。此經為發大乘者說。為發最上
0921a09: 乘者說。法華云。無有餘乘。唯一佛乘。以一乘圓
0921a10: 頓教人。一斷。一切斷。一證。一切證。終日成佛。無
0921a11: 成佛相。終日度生。無度生相。喻如大白牛車實
0921a12: 行五百由旬。不滯化城。直登寶所。遊於四方。嬉
0921a13: 戲快樂。是故不依餘乘。而依最上乘也。次句。明
0921a14: 能發之心。菩提者。成正覺之心體也。謂能破無
0921a15: 明。煩惱惡業。不被染壞。故當發也。二。開顯。願與
0921a16: 等四句。示心相也。言願與法界眾生者。正顯不
0921a17: 為自己巳一人而求也。一時同得者。揀異權乘漸
0921a18: 教。三大阿僧祗劫而後得也。阿耨菩提者。諸佛
0921a19: 無上正覺之果也。阿者。言無。耨多羅。言上。三藐
0921a20: 言正等。三菩提。言正覺。覺。異三途之不覺。正。異
0921a21: 人天之邪覺。等。異二乘之偏覺。上。異權乘之未
0921a22: 上。無。異因地之有上。則此無上正等正覺。乃是
0921a23: 圓教一。佛乘果也。總而言之。謂我今時。唯依最
0921a24: 上佛乘。圓頓教中。發大菩提道心為因。願與法
0921a25: 界一切眾生。不前不後。一剎那間。同在現前證
0921a26: 得諸佛無上菩提。圓妙覺果。此。心此願方稱究
0921a27: 竟也。若不如斯。因果寧能該徹乎。
0921b01: 三。皈依分。二初。無盡三寶。
0921b02: 南無皈依十方。盡虛空界。一切諸佛。
0921b03: 南無皈依十方。盡虛空界。一切尊法。
0921b04: 南無皈依十方。盡虛空界。一切賢聖僧。
0921b05: 十方等。舉所依。之境也。皈依。顯能依之人也。十
0921b06: 方者。橫遍也。空界者。豎窮也。皈須塵方剎土。盡
0921b07: 空法界者。以顯行人皈敬之心極廣大也。一切
0921b08: 者。普攝之辭。若局一處。心則不廣。願則不周。安
0921b09: 能與法界眾生。一時同得阿耨菩提耶。必須仗
0921b10: 承三寶神力加被。運心周廣。立願弘深。方可與
0921b11: 法界眾生同得也。一切佛法賢聖僧者。謂三寶
0921b12: 有小乘。大乘。住持。同體。別相。之不同也。小乘以
0921b13: 丈六金身為佛。四諦。因緣為法。四果。四向。為僧。
0921b14: 大乘以三身。十身為佛。二空三空理等。為法。三
0921b15: 賢。十聖。為僧也。別相三寶者。謂佛在世時。如來
0921b16: 雪山夜半睹明星而悟道。菩提樹下成等正覺。
0921b17: 即佛寶也。寂場。鹿苑。初轉法輪。即法寶也。度諸
0921b18: 菩薩。五比丘等。即僧寶也。住持者。謂。刻像圖形
0921b19: 即佛寶。黃卷赤牘。即法寶。圓頂方袍。即僧寶。此
0921b20: 之三者。不為世法之所侵凌。不為煩惱之所染
0921b21: 污。世出世間。皆可尊重。故稱為寶。住於世間。持
0921b22: 乎正法。能令慧命不斷。故名住持三寶也。同體
0921b23: 三寶者。謂名雖三種。同以真如理性為體故。真
0921b24: 如性上有覺照義。即名佛寶。性有軌持義。即名
0921b25: 法寶。性有和合義。即名僧寶。須知捨住持三寶。
0921b26: 別無同體三寶。離同體三寶。更無住持三寶。住
0921b27: 持是相。相。即性中之相。同體是性。性。即相中之
0921c01: 性。性相一如。二而不二。迷之者。流轉生死。悟之
0921c02: 者。成等正覺也。涅槃經云。若能觀三寶常住。同
0921c03: 真際淨名云。佛即是法。法即是眾。如是三寶。皆
0921c04: 無為相。同體屬理性。住持屬事相。大小乘事理
0921c05: 雙通。詳如賢首三寶章明。今所皈者。盡我人之
0921c06: 心。盡法界之量。盡三寶之際。塵塵剎剎。無不皈
0921c07: 命。故曰無盡三寶也。
0921c08: 次。通別二號分二初。通號。
0921c09: 南無如來。應供。正遍知。明行足。善逝。世間解。無上
0921c10: 士。調御丈夫。天人師。佛。世尊。
0921c11: 如來者。十號經云。如過去諸佛。行六波羅密。得
0921c12: 諸法如相來至佛道。今佛亦如是道而來。故號
0921c13: 如來也。又具三義。謂法。報應也。般若經云。無所
0921c14: 從來。亦無所去。故名如來。此以法身釋。轉法輪
0921c15: 論云。本覺名如。始覺名來。始本不二。故名如來
0921c16: 此以報身釋。成實論云。乘如實道。來成正覺。此
0921c17: 約應身釋。三身圓顯。故名如來△應供者。謂萬
0921c18: 行圓成。福慧具足。應受天上人間供養饒益有
0921c19: 情。故號應供也。然人天賢聖。無明住地。全缺應
0921c20: 供。二乘但盡見思。未斷塵沙。無明。受人天供名
0921c21: 半應供。如來五住究盡。二死永亡。非惟受人天
0921c22: 供。亦受九法界供養。是名全應供也。又證涅槃
0921c23: 時。斷盡一切煩惱。令身口意清淨。無染無著。復
0921c24: 名無所著也△正遍知者。謂具一切智。於一切
0921c25: 法。無不了知。故號正遍知也。什師云。正遍覺。謂
0921c26: 言法無差。故言正。智無不周。故言遍。出生死夢。
0921c27: 故言覺也。又以一切法。平等開覺一切眾生。成
0922a01: 無上覺。復號等正覺也。妙宗鈔云。此之三號。即
0922a02: 名三德。今就所觀。義當三諦。正遍知。即般若德。
0922a03: 真諦也。應供。即解脫德。俗諦也。如來即法身德。
0922a04: 中諦也。若廣說此三句義者。億劫不能盡也△
0922a05: 明行足者。明。即三明。謂天眼。宿命。漏盡明也。行。
0922a06: 即六度萬行。足者。謂三乘雖得三明。明不滿足。
0922a07: 唯佛無缺。萬行圓修。故號明行足也△善逝者。
0922a08: 善。妙也。逝。往也。謂如來正智。能斷諸惑。妙出世
0922a09: 間。能往佛果故。又地持經云。第一上升永不復
0922a10: 還。故號善逝也。亦云好去。大論云於種種諸深
0922a11: 三摩提。無量智慧中去也△世間解。無上士者。
0922a12: 謂世出世間因果諸法。正覺正知。無不解了。故
0922a13: 云世間解。三界人天。若凡若聖。乃至一切有情
0922a14: 之中。惟佛第一。最上無有與等。故號為無上士
0922a15: 也△調御丈夫者。謂佛具大丈夫力。以第一義。
0922a16: 涅槃之法。顯示調伏。六道狂象。御駕一乘寶車。
0922a17: 直至涅槃彼岸。故號調御丈夫也△天人師者。
0922a18: 謂如來示道一切眾生。是應作。是不應作是善
0922a19: 是不善。非獨為四眾之眼目。在於天上人間邪
0922a20: 魔外道。無不依教秉命於佛。故號天人師也。又
0922a21: 云度餘道眾生者少。度天人眾生者多△佛者。
0922a22: 覺也。覺具三義。一自覺。謂悟性真常。了惑虛妄。
0922a23: 二覺他。謂運無緣慈度有情界。三覺滿。謂窮源
0922a24: 極。底。行滿果圓。三覺圓明。智慧具足。故號佛也。
0922a25: 華嚴云。一切諸法性。無生亦無滅。奇哉大導師。
0922a26: 自覺能覺他△世尊者。謂具上九號。為物欽重。
0922a27: 故曰世尊。又云。以無量智慧等法破無邊惑業
0922b01: 惡法。滅生死苦。得無上覺。天人凡聖世出世間
0922b02: 皆悉尊重。故號世尊也。一。是倣同先跡號。二。是
0922b03: 堪為福田號。三。是遍知法界號。四。是果顯因德
0922b04: 號。五。是妙往菩提號。六。是達偽通真號。七。是攝
0922b05: 化從道號。八。是應機授法號。九。是覺悟歸真號。
0922b06: 十。是三界獨尊號。此十號義。若總略釋。無虛妄。
0922b07: 名如來。良福田。名應供。知法界。名正遍知。具三
0922b08: 明。名明行足。不還來。名善逝。知眾生國土。名世
0922b09: 間解。無與等。名無上士。調他心。名調御丈夫為
0922b10: 眾生眼。名天人師。知三聚。謂正定聚邪定聚不定聚名佛。具
0922b11: 茲十德。名世間尊。前十。是別。後一是總。法數云。
0922b12: 祖師所述經教。皆依此義而釋。然阿含。及成論
0922b13: 合無上士與調御丈夫為一號。故至世尊。十數
0922b14: 方滿。涅槃。及大論。開無上士與調御丈夫為兩
0922b15: 號。今此經中。將世間解與無上士以為一號。雖
0922b16: 開合不同。其義則一。故皆存之。問。剎塵。心念可
0922b17: 數知。無能盡說佛功德。德既無盡。號亦無盡。何
0922b18: 惟舉此十耶。答。此舉大數而言。如華嚴說。十表
0922b19: 無盡故。一者數之始。十者數之終。故舉此十號
0922b20: 即攝諸佛無盡德也。又此十種通號。佛佛皆具
0922b21: 故於三皈依後。諸佛名前。特加稱讚也。
0922b22: 次。別號分二。初。五十三佛。二。三十五佛。
0922b23: 初中復二。初序源。次。顯名今初。
0922b24: 觀藥王。藥上。二菩薩經云。爾時藥上菩薩為行
0922b25: 者稱說過去五十三佛名。告言法子。過去有佛。
0922b26: 名曰普光。次名普明。次名普淨。乃至次名一切
0922b27: 法常滿王佛。爾時藥上菩薩。說是過去五十三
0922c01: 佛名已巳。默然而住。爾時行者。即於定中。得見過
0922c02: 去七佛世尊。第一毘婆尸佛而讚歎言。善哉善
0922c03: 哉。善男子。汝所宣說五十三佛。乃是過去久遠
0922c04: 舊住娑婆世界成熟眾生而般涅槃者。若有善
0922c05: 男子善女人。及餘一切眾生。得聞是五十三佛
0922c06: 名者。是人於百千萬億阿僧祗劫。不墮惡道。若
0922c07: 復有人。能稱是五十三佛名者。生生之處。常得
0922c08: 值遇十方諸佛。若復有人。能至。心敬禮五十三
0922c09: 佛者。除滅四重。五逆。及謗方等皆悉清淨。以是
0922c10: 諸佛本誓願故。於念念中即得除滅如上諸罪。
0922c11: 次尸棄如來。毘舍浮如來。拘留孫如來。拘那含
0922c12: 牟尼如來。迦葉如來。亦如是讚五十三佛名已巳。
0922c13: 亦復讚歎言。善男子。善女人。能聞是五十三佛
0922c14: 名者。能稱名者。能敬禮者。除滅罪障。如上所說。
0922c15: 爾時釋迦牟尼佛告大眾言。我曾往昔。無數劫
0922c16: 時。於妙光佛末法之中。出家學道。聞是五十三
0922c17: 佛名。聞已巳合掌心生歡喜。復教他人。令得聞持。
0922c18: 他人聞已巳。展轉相教。乃至三千人。此三千人。異
0922c19: 口同音稱諸佛名。一心敬禮。如是敬禮諸佛因
0922c20: 緣功德力故。即得超越無數億劫生死之罪。初
0922c21: 千人者華光佛為首。下至毘舍佛。於莊嚴劫。得
0922c22: 成為佛。過去千佛是也。次中千人者拘留孫佛
0922c23: 為首。下至樓至如來。於賢劫中。次第成佛。後千
0922c24: 人者。日光如來為首。下至須彌相。於星宿劫中。
0922c25: 當得成佛。佛告寶積。十方現在諸佛。善德如來
0922c26: 等。亦曾得聞是五十三佛名故。於十方面。各皆
0922c27: 成佛。所謂寧受一切苦。得聞諸佛名。不受無量
0923a01: 樂。而不聞佛名也。若有眾生。欲得除滅四重禁
0923a02: 罪。欲得懺悔五逆十惡。欲得除滅無根謗法。極
0923a03: 重之罪。當敬禮七佛。復當敬禮五十三佛。然後
0923a04: 遍禮十方無量一切諸佛。晝夜六時。心想明利。
0923a05: 猶如流水。行懺悔法。機感道交。自然除滅。然諸
0923a06: 佛各具萬德。但於中隨義釋之。應當如法理會
0923a07: 毋得依文局執也。
0923a08: 次。顯名科分十八初普光之普淨三佛。
0923a09: 南無普光佛。南無普明佛。南無普淨佛。
0923a10: 南無者。皈命稱禮也。佛者。十號中之一也。普光
0923a11: 等。是佛別名。各有稱故。後皆准此。言普光者。謂
0923a12: 化身百億。光照大千故△普明者。謂報身相好
0923a13: 放無邊光。明如杲日故△普淨者。謂一真法身。
0923a14: 猶若虛空。本來清淨故。此三如來。約三身釋。
0923a15: 二。第四之五。二佛。
0923a16: 南無多摩羅跋栴檀香佛。南無栴檀光佛。
0923a17: 多摩羅跋。此云離垢。牛頭山名也。栴檀。此云與
0923a18: 藥。香也。能除風熱等病。以喻如來眾德妙香。普
0923a19: 薰一切。眾生聞者。離垢清淨。故名多摩羅跋栴
0923a20: 檀香也△栴檀光者。楞嚴云。自得心開。如染香
0923a21: 人。身有香氣。今本佛香光莊嚴。明淨滿足。眾生
0923a22: 見者。心眼開明。故名栴檀光也。此二如來。以德
0923a23: 表顯。
0923a24: 三。第六之七。二佛。
0923a25: 南無摩尼幢佛。南無歡喜藏摩尼寶積佛。
0923a26: 摩尼幢者。幢。功德高顯之貌。謂如來利生。處處
0923a27: 建大法幢。如摩尼珠隨方現色。摧伏魔軍。破諸
0923b01: 黑暗。凡有見者。無不皈敬。故名摩尼幢也△歡
0923b02: 喜藏摩尼寶積者。如來無盡法喜。名之為藏。眾
0923b03: 生聞者。離苦得樂。故云歡喜。猶若如意寶珠。利
0923b04: 益無盡。故名歡喜藏摩尼寶積也。此二如來。以
0923b05: 喻表顯。
0923b06: 四。第八。一佛。
0923b07: 南無一切世間樂見上大精進佛。
0923b08: 一切世間。乃普及之辭。樂見。是喜好之意。上大
0923b09: 精進。揀非權小之行也。謂此如來因中發最上
0923b10: 心。修廣大行。精進無移。故於果上感得一切眾
0923b11: 生所愛樂身。能令見者聞者。皆發菩提故。上句
0923b12: 名覺他。功也。下句顯自覺。德也。功成德滿。故名
0923b13: 一切世間樂見上大精進也。此約因果同圓。顯
0923b14: 德為號。
0923b15: 五。第九之十。二佛。
0923b16: 南無摩尼幢燈光佛。南無慧炬照佛。
0923b17: 摩尼幢燈光者。謂以實智證理。喻如摩尼珠幢。
0923b18: 權智鑒機。喻如燈光遍照。權實雙彰。故名摩尼
0923b19: 幢燈光也△慧炬照者。謂以聞思修三慧火炬
0923b20: 照破見思塵沙無明三惑故。如燈明暗盡。慧起惑除
0923b21: 故名慧炬照也。此二如來。法喻表顯。
0923b22: 六。第十一之十二。二佛。
0923b23: 南無海德光明佛。南無金剛牢強普散金光佛。
0923b24: 海德光明者。光明。表智德。謂如來智德無盡。以
0923b25: 喻如海。故云海德光明也△金剛牢強普散金
0923b26: 光者。金剛。性最堅利。不為物壞。而能壞一切物。
0923b27: 喻佛不為煩惱破壞。而能破壞一切煩惱。故名
0923c01: 金剛牢強也金體極明。不為物照。而能照一切
0923c02: 物。喻佛不為無明暗障。而能照破無明。故名普
0923c03: 散金光也。此二如來。智德表顯。
0923c04: 七。第十三之十六。四佛。
0923c05: 南無大強精進勇猛佛。南無大悲光佛。南無慈力
0923c06: 王佛。南無慈藏佛。
0923c07: 大強精進勇猛者。不雜曰精。不退曰進。不怯曰
0923c08: 勇。不怖曰猛。謂世尊無量劫來。於諸善法。不雜
0923c09: 不退。故稱為大。於諸惡道。不怖不怯。故稱為強
0923c10: 由大強故不休不息。故得斷除三障證三菩提
0923c11: 故名大強精進勇猛也△大悲光者。謂豎窮橫
0923c12: 遍曰大。法身德也。運心拔苦曰悲。解脫德也。寂
0923c13: 照不二曰光。般若德也。三德圓融。故名大悲光
0923c14: 也△慈力王者。力。勝也。王。往也。謂佛念眾生。慈
0923c15: 無能勝。能令人天。皆共歸往。故名慈力王也△
0923c16: 慈藏者。謂一極慈心。攝歸萬善。法界含容。出生
0923c17: 無盡。故名慈藏也。此四如來。從德表顯。
0923c18: 八。第十七之二十。四佛。
0923c19: 南無栴檀窟莊嚴勝佛。南無賢善首佛。南無善意
0923c20: 佛。南無廣莊嚴王佛。
0923c21: 栴檀窟莊嚴勝者。妙香之所成也。謂如來八萬
0923c22: 四千毛孔。皆出妙香。猶如栴檀。普熏一切。以此
0923c23: 妙寶莊嚴法窟。最勝無比。故名栴檀窟莊嚴勝
0923c24: 也△賢善首者。如來道高德重。故稱為賢。迥出
0923c25: 九界。故稱曰善。為天中之天。聖中之聖。故名賢
0923c26: 善首也△善意者。謂如來慈念一切眾生。猶如
0923c27: 赤子。從生至生。接引無倦。故名善意也△廣莊
0924a01: 嚴王者。謂如來色相。萬德莊嚴。故稱為廣。無量
0924a02: 劫來。自在安然。不為物轉。故名廣莊嚴王也。此
0924a03: 四如來。依正顯德。
0924a04: 九。第二十一之二十四。四佛。
0924a05: 南無金華光佛。南無寶蓋照空自在力王佛。南無
0924a06: 虛空寶華光佛。南無琉璃莊嚴王佛。
0924a07: 金華光者。謂戒心發行。喻如金華。離欲清淨。喻
0924a08: 如金光。金。表法身。華。表解脫。光。表般若。三德理
0924a09: 圓。故名金華光也。此顯如來清淨光明。無邊相
0924a10: 好。皆以持戒而得莊嚴成就。故律云。諸佛證菩
0924a11: 提獨覺身心淨。及以阿羅漢。咸由律行成△寶
0924a12: 蓋照空自在力王者。以信為實。七菩提分為蓋
0924a13: 照耀虛空。令諸眾生。得大利樂。自在無礙。故名
0924a14: 寶蓋照空自在力王也△虛空寶華光者。法身
0924a15: 無相。猶若虛空。本來無染。故稱為寶。心花發焰
0924a16: 照真法界。故名虛空寶華光也△琉璃莊嚴王
0924a17: 者。梵語琉璃。此云青色寶。乃七寶中之最勝者。
0924a18: 佛身清淨。故曰琉璃。內外明照。故曰莊嚴。不為
0924a19: 群魔之所障蔽。故名琉璃莊嚴王也。此四如來
0924a20: 法喻表顯。
0924a21: 十。第二十五之二十九。五佛。
0924a22: 南無普現色身光佛。南無不動智光佛。南無降伏
0924a23: 眾魔王佛。南無才光明佛。南無智慧勝佛。
0924a24: 普現色身光者。華嚴經云。佛身充滿於法界。普
0924a25: 現一切群生前圓光普照于十方。示現種種所
0924a26: 行事。故名普現色身光也△不動智光者。不動
0924a27: 智。即根本智體也。謂本佛法身。如如不動故。光
0924b01: 者。即差別智。用也。謂從體起用。如月印千江。故
0924b02: 名不動智光也△降伏眾魔王者。謂如來以無
0924b03: 漏慧力。降伏諸魔。波旬受化。於法自在。故名降
0924b04: 伏眾魔王也△才光明者。謂以無礙智慧辨才
0924b05: 照了諸法。破諸煩惱。利益群生。故名才光明也
0924b06: △智慧勝者。勝力也。謂以一切智力破見思惑
0924b07: 以道種智力。破塵沙惑。以一切種智力。破無明
0924b08: 惑。三惑既除。覺體常照。功強於彼。故名智慧勝
0924b09: 也。此五如來。以法表顯。
0924b10: 十一。第三十之三十三。四佛。
0924b11: 南無彌勒仙光佛。南無善寂月音妙尊智王佛。南
0924b12: 無世淨光佛。南無龍種上尊王佛。
0924b13: 彌勒仙光者。彌勒。此云慈氏。姓也。仙覺也。謂從
0924b14: 發菩提心以來。未嘗入俗。故以為姓。仙光者。離
0924b15: 垢清淨之光也。佛為大慈金仙。以無垢清淨智
0924b16: 光。普照諸有。離苦得樂。故名彌勒仙光也△善
0924b17: 寂月音妙尊智王者。謂智照如月覺妙若音。經
0924b18: 云。菩薩清涼月。常遊畢竟空。善寂月音也。又云。
0924b19: 眾生心水淨。菩提影現中。妙尊智王也。上句為
0924b20: 喻。下句為法。謂以權實智光。覺法自在。如月形
0924b21: 影音響一切。雙亡雙照。故名善寂月音妙尊智
0924b22: 王也△世淨光者。謂如來出世以諸道法。教化
0924b23: 眾生。清淨身心。永離黑暗。故名世淨光也△龍
0924b24: 種上尊王者。謂龍種。世間最為尊上。聞佛音教
0924b25: 感發信心。歸投於佛。而得自在。故名龍種上尊
0924b26: 王也。此四如來。種智顯德。
0924b27: 十二。第三十四之三十八。五佛。
0924c01: 南無日月光佛。南無日月珠光佛。南無慧幢勝王
0924c02: 佛。南無師子吼自在力王佛。南無妙音勝佛。
0924c03: 日月光者。謂以根本智證理。以後得智斷惑。情
0924c04: 忘理顯心地開明。光同日月。故名日月光也△
0924c05: 日月珠光者。謂如來以三覺智光。照破一切眾
0924c06: 生。無明不覺之惑業。故名日月珠光也△慧幢
0924c07: 勝王者。謂如來建大智慧幢幡。降伏魔軍。功力
0924c08: 殊勝。故名慧幢勝王也△獅子吼自在力王者。
0924c09: 獅子獸中之王。發聲哮吼。百獸潛藏。如來法音
0924c10: 奮同獅子。智慧威德。力勝如王。故云獅子吼自
0924c11: 在力王也。古云。佛獅子吼。魔外拱手。四眾聞之
0924c12: 得大無畏是也△妙音勝者。謂如來說法不動
0924c13: 聲色而周遍十方。故曰妙音。眾生聞之。隨類得
0924c14: 解。究成種智。故名妙音勝也。此五如來。法喻表
0924c15: 顯。
0924c16: 十三。第三十九之四十一。三佛。
0924c17: 南無常光幢佛。南無觀世燈佛。南無慧威燈王佛。
0924c18: 常光幢者。謂如來常建大光明幢。無明黑暗。悉
0924c19: 皆摧滅。故名常光幢也△觀世燈者。謂如來觀
0924c20: 彼世間眾生。從冥入冥。不思返照。是故以大法
0924c21: 燈。引歸寶所。故名觀世燈也△慧威燈王者。以
0924c22: 根本智。起後得智。現大法威。故名慧威。猶如燈
0924c23: 王。傳耀無盡。眾生蒙光。而得自在。故名慧威燈
0924c24: 王此三如來。以法顯德。
0924c25: 十四。第四十二之四十三。二佛。
0924c26: 南無法勝王佛。南無須彌光佛。
0924c27: 法勝王者。經云。我為法王。於法自在。故名法勝
0925a01: 王也△須彌光者。須彌。此云妙高。山王名也。謂
0925a02: 四寶所成。故稱為妙。迥出群峰。故稱為高。既高
0925a03: 且妙。稱為山王。照耀四方。故名曰光。以喻如來
0925a04: 四智轉成妙覺佛果。高出人天。光明普照。故名
0925a05: 須彌光也。此二如來。法喻表顯。
0925a06: 十五。第四十四之四十五。二佛。
0925a07: 南無須摩那華光佛。南無優曇缽羅華殊勝王佛。
0925a08: 須摩那華光者。須摩那。此云稱意華名也。色有
0925a09: 黃白。而香光遠徹。以喻如來戒善香光。無不稱
0925a10: 意。故名須摩那華光也△優曇缽羅華殊勝王
0925a11: 者。優曇缽羅。此云靈瑞。又云瑞應華名也。三千
0925a12: 年一現。現則金輪王出。故名殊勝。以喻如來希
0925a13: 有難遇。故名優曇缽羅華殊勝王也。經云。諸佛
0925a14: 興出世。懸遠值遇難。譬如優曇華。時乃一現耳。
0925a15: 此二如來從喻表顯。
0925a16: 十六。第四十六之四十九。四佛。
0925a17: 南無大慧力王佛。南無阿毘歡喜光佛。南無無
0925a18: 量音聲王佛。南無才光佛。
0925a19: 大慧力王者。顯非權小智慧之力也。謂如來法
0925a20: 王。以大智慧力。引導眾生。直到涅槃彼岸。故名
0925a21: 大慧力王也△阿毘歡喜光者。阿毘。此云
0925a22: 不動。佛名如如不動故。歡喜。國號。人天喜愛故
0925a23: 光者。謂依正二報。並放光明。不動寂常。十方遍
0925a24: 照。一切人天。無不歡喜。故名阿毘歡喜光也
0925a25: △無量音聲王者。謂如來以無盡音聲。說無窮
0925a26: 妙法。自在無礙。故名無量音聲王也△才光者。
0925a27: 才辨才也。光。智光也。謂如來具足無量辨才。智
0925b01: 慧光明。普利一切。故名才光也。此四如來。從法
0925b02: 為名。
0925b03: 十七。第五十之五十一。二佛。
0925b04: 南無金海光佛。南無山海慧自在通王佛。
0925b05: 金海光者。謂佛身如海。金光紫赤。照耀無窮。以
0925b06: 喻海印三昧。表法殊勝。故楞嚴云。如我按指。海
0925b07: 印發光。故名金海光也△山海慧自在通王者。
0925b08: 謂真實慧如山。方便慧如海。合則成無障礙慧。
0925b09: 故名山海慧也。自在通王者。俗諦曰自在。真諦
0925b10: 曰通。中道諦曰王。以此三種大智慧。會入三諦
0925b11: 理。故名自在通王也。此二如來。智慧表顯。
0925b12: 十八。第五十二之五十三。二佛。
0925b13: 南無大通光佛。南無一切法幢滿王佛。
0925b14: 大通光者。謂覺體曰大。法身德也。覺用曰通。解
0925b15: 脫德也。覺相曰光。般若德也。三德圓融。不可思
0925b16: 議。故名大通光也△一切法幢滿王者。謂五教
0925b17: 三乘。名一切法標示人天曰幢。周遍法界曰滿。
0925b18: 法法自在曰王。以一切法豎窮橫遍圓融無礙
0925b19: 故名一切法幢滿王也。此二如來。以法表顯。略
0925b20: 釋五十三佛名竟。
0925b21: 佛名經云。三千諸佛。因禮五十三佛。滅除積習
0925b22: 得成正覺。佛尚懺禮。況餘下耶。今不動法師。集
0925b23: 此懺文。將五十三佛。增於三十五佛之前者。普
0925b24: 願法界眾生。同共稱禮。亦如三千諸佛。一時同
0925b25: 得阿耨多羅三藐三菩提也。
0925b26: 
0925b27: 大懺悔文略解卷上
