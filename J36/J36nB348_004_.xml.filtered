0319b01: 靈峰蕅益大師宗論卷第四之一
0319b02: 古歙門人成時編輯
0319b03: 普說
0319b04: 祖堂幽棲寺丁亥除夕普說
0319b05: 諸昆仲欲復本來面目，須破我法二執。欲破我法二
0319b06: 執，先懲流俗知見。何謂流俗知見。今人一出家參學，
0319b07: 便要做善知識，只此豈非我執。又或以律非教，以教
0319b08: 斥禪，以禪藐教輕律，豈非法執。縱使和融，不互相非，
0319b09: 亦罕兼善。且律師不問何等根性，概要人持律，法師
0319b10: 不問何等根性，概要人聽經，宗師不問何等根性，概
0319b11: 要人參禪，豈非我法二執。殊不知禪教律三，皆如來
0319b12: 隨機所說，豈有死法。吾今為諸昆仲徹底說破，若真
0319b13: 為生死持戒，持戒亦必悟道，真為生死聽經，聽經亦
0319b14: 必悟道，真為生死參禪，參禪亦必悟道，真為生死營
0319b15: 福，營福亦必悟道。專修一法亦悟道，互相助成亦悟
0319b16: 道，以因地真正故也。若想做律師受戒，想做法師聽
0319b17: 經，想做宗師參禪，想有權勢營福，則受戒聽經參禪
0319b18: 營福，必皆墮三惡趣。故智者大師云，為利名發菩提
0319b19: 心，是三塗因，毫釐有差，天地懸隔，錯認定盤星，醍醐
0319b20: 成毒藥。今受戒聽經參禪營福之士，口中亦說真為
0319b21: 生死，心中未知生死大苦。火燒眉毛，且圖眼下。殊不
0319b22: 知無始劫來，頭出頭沒，枉受多少辛酸。即今幸得人
0319b23: 身，幸成僧相，亦經過多少艱苦。然猶未肯猛省發心，
0319b24: 此與燕雀處堂何異。且如今夜臘月三十，古人以喻
0319b25: 大命盡時，何等迫切。今人且歡呼茶飲，曾不思百歲
0319b26: 光陰，尚存幾許，豈不痛哉。予出家時，母舅謂曰，法師
0319b27: 世諦流布，吾甥決不屑為，將必為善知識乎。予曰，法
0319b28: 師是烏龜，善知識是忘八，總不墮此坑塹。舅曰，畢竟
0319b29: 何為。予曰，佛且不為，況其他也。舅曰，既爾何用出家。
0319b30: 予曰，只要復我本來面目。舅乃歎善。嗟嗟，予初志若
0319c01: 此，尚被虛名所害，不滿本志，深以為恥，況初心便要
0319c02: 做善知識者邪。假使做得一箇世諦善知識，濟甚麼
0319c03: 事。名利日重，正法日衰，壞周室者齊桓晉文耳。又吾
0319c04: 眼見耳聞諸善知識，唯紫柏大師一人，已證無生，已
0319c05: 得自在。其餘大老，建叢席，立規條，廣大周詳，名滿海
0319c06: 內者，臨命終時，俱未免牽纏係戀，反不若我憨翁大
0319c07: 師，及幽溪師伯，晚年一味默修，不管叢林中事，皆得
0319c08: 脫然坐逝。又不若彼雪庭禪師，靈源法師，一生不拘
0319c09: 小節，臨終亦得瀟然。故知門庭施設，不惟無益本分，
0319c10: 正復縈絆殺人。吾憾障深力薄，戒品尚多缺略，持名
0319c11: 猶屬散心。然既深知生死過患，故決不敢裝模作樣
0319c12: 大膽欺心。今二年聚首，不久擬別，故盡力抖擻屎腸，
0319c13: 為諸昆仲，作此最後警策，伏惟著眼珍重。
0319c14: 歙西豐南仁義院普說
0319c15: 諸仁者，生死事大，無常迅速，生不知所從來，死不知
0319c16: 所從去，是分段生死苦。念念遷流，剎那不住，是變易
0319c17: 生死苦。此二種苦，但是生死枝流，未是生死根源。如
0319c18: 何是二種生死根源。不了一真法界，不覺念起，而有
0319c19: 無明，妄於平等性中，分能分所，分色分心，分為無為，
0319c20: 分漏無漏，分依正，分因果，分善惡，分苦樂，分內外，分
0319c21: 大小，乃至種種虛妄分別，便是變易生死根源。不知
0319c22: 一切法因緣無性，妄計我人眾生壽者等種種知見，
0319c23: 妄起貪瞋癡慢等種種煩惱，便是分段生死根源。此
0319c24: 二種根源，總不離現前一念，虛妄無明。而虛妄無明，
0319c25: 正眼觀來，不在內，不在外，不在中閒，不在過去，不在
0319c26: 現在，不在未來，非青黃赤白，非長短方圓，非聲香味
0319c27: 觸法，非眼耳鼻舌身意，當下即是真空實相，但由眾
0319c28: 生不了，自生迷倒，流轉無窮，所以諸佛出現，祖師西
0319c29: 來，直指人心，見性成佛，無非破此二種根源。秖如二
0319c30: 祖見初祖云，我心未安，乞師安心。初祖云，將心來與
0320a01: 汝安。二祖良久云，覓心了不可得。初祖云，與汝安心
0320a02: 竟。只此覓心了不可得一語，大須著眼，莫似鸚鵡禪，
0320a03: 但能學語。我且問你，既了不可得，又誰為覓心者。且
0320a04: 如現前此身，不出地水火風空識六界。身中堅相是
0320a05: 地界，溼相是水界，煖相是火界，動相是風界，骨節毫
0320a06: 竅及腑臟疏通處即是空界，見聞覺知分別妄想是
0320a07: 心識界。若謂堅相能覓心者，則大地皆能覓心，溼相
0320a08: 能覓心者，江河海水皆能覓心，煖相能覓心者，燈灶
0320a09: 火乃至劫火，皆能覓心，動相能覓心者，大小風乃至
0320a10: 毘嵐，亦能覓心。空界能覓心者，現前虛空亦能覓心。
0320a11: 見聞覺知能覓心者，又喚甚麼作見聞覺知。眼如葡
0320a12: 桃朵，耳如新卷葉，鼻如雙垂爪，舌如初偃月，身如腰
0320a13: 鼓顙，都是色法，如何能見能聞能嗅能嘗能覺。意如
0320a14: 暗室見，昏擾擾相，自不明了，如何能知。見聞覺知既
0320a15: 不可得，安能覓心。如是地水火風空識六界，皆不能
0320a16: 覓心，畢竟誰為能覓心者。若是箇有血性的男子，到
0320a17: 者裏，分疏不下，體會不來，決要討箇分曉。拶到水窮
0320a18: 山盡處，如銅牆鐵壁相似，老鼠入牛角，直至沒興路
0320a19: 頭窮，向有意無意閒，忽然打失娘生鼻孔，方知能覓
0320a20: 所覓，果然了不可得，方是宗門最初一步。若謂此外
0320a21: 別有修行，便是天魔外道。若謂此後更無修行，便當
0320a22: 朝打三千，暮打八百，貶向阿鼻地獄。何以故，如二祖
0320a23: 半世弘法，將大法付與三祖後，更復混跡塵寰，濫同
0320a24: 乞士，以自調心。咄，既覓心了不可得，何故又說調心，
0320a25: 終非二祖前後自語相違。當知此事，大不容易。溈山
0320a26: 祖師云，此宗難得其妙，切須仔細用心。可中頓悟正
0320a27: 因，便是出塵階漸。生生若能不退，佛階決定可期。古
0320a28: 來宗匠，於此一大事因緣，何等慎重真切。豈似末世
0320a29: 穢濁狂禪，纔得一知半解，便向人前妄開大口，自誑
0320a30: 誑他，壞我祖意，貽禍無窮。當知若從了不可得處安
0320b01: 心，則更無一物可貪，即是隨順修行施波羅蜜，更無
0320b02: 一塵可染，即是隨順修行戒波羅蜜，更無人我是非
0320b03: 可論，即是隨順修行忍波羅蜜，更無懈怠夾雜，即是
0320b04: 隨順修行精進波羅蜜，更無散亂妄想，即是隨順修
0320b05: 行禪波羅蜜，更無顛倒愚癡，即是隨順修行般若波
0320b06: 羅蜜。者箇方是應無所住而生其心。除此心性法門
0320b07: 外，何處有戒可持，有教可看，有禪可參。況如來所制
0320b08: 大小律儀，皆為斷除現在未來有漏，直下安心，本是
0320b09: 至圓至頓。如來所說一代時教，皆是破除我法二執，
0320b10: 直下安心，亦是至圓至頓。祖師千七百則公案，皆是
0320b11: 隨機設教，解黏去縛，斬破情關識鎖，直下安心，亦是
0320b12: 至圓至頓。若不能斷有漏法，即不知戒意，不能破我
0320b13: 法二執，即不知教意，不能斬破情關識鎖，即不知祖
0320b14: 師西來意。既不知戒意教意祖意，縱三千威儀，八萬
0320b15: 細行，性業遮業，悉皆清淨，止是人天小果有漏之因。
0320b16: 縱三藏十二部，無不淹貫，談說五時八教權實本跡
0320b17: 皆悉明了，止是貧人數他寶，身無半錢分。縱公案爛
0320b18: 熟，機鋒轉語，頌古拈古，上堂普說等，一一來得秖足
0320b19: 長慢飾非，欺誑人天，皆所謂因地不真，果招紆曲，邪
0320b20: 人說正法，正法亦成邪。故圓覺經云，末世眾生，無令
0320b21: 求悟，唯益多聞，增長我見，但當精勤降伏煩惱，未得
0320b22: 令得，未證令證，此之謂也。諸仁者出生死事，大不容
0320b23: 易。蕅益道人，二十四歲出家，真為生死大事，真不著
0320b24: 一毫意見，真不用一點氣魄，真不為一些名利。只因
0320b25: 藏身不密，為一二道友所偪，功用未純，流布太蚤，遂
0320b26: 致三十年來，大為虛名所誤。直至於今，髮白面皺，生
0320b27: 死大事，尚未了當，言之可羞，思之可痛。所以平生誓
0320b28: 不敢稱證稱祖，犯大妄語，誓不敢攝受徒眾，登壇傳
0320b29: 戒。邇來并誓不應叢林請，開大法席，蓋誠不肯自欺
0320b30: 自誤故也。今玄邃吳居士，普為緇素，特請開示超生
0320c01: 脫死法門。蕅益自實未曾超生脫死，如何可開示人。
0320c02: 然既同在生死海中，幸於出生死法，頗知真正路頭，
0320c03: 故不妨與諸仁者平實商量最初一步。果欲超生脫
0320c04: 死，第一不得意見卜度，第二不得氣魄承當，第三不
0320c05: 得雜名利心。適閩之南，適燕之北，路頭一錯，愈趨愈
0320c06: 遠，此實言言血淚，字字痛心。秖恐愁人莫向無愁說，
0320c07: 說與無愁總不知耳，諸仁者還知愁麼。佛言得人身
0320c08: 者如爪上土，失人身者如大地土，一口氣不來，便向
0320c09: 驢胎馬腹胡鑽亂撞，動經千生百劫，得出頭來，知是
0320c10: 幾時。況末世邪師說法如恆河沙，一盲引眾盲，相牽
0320c11: 入火坑。故永明大師云，無禪有淨土，萬修萬人去，有
0320c12: 禪無淨土，十人九錯路。我憨翁大師又云，今時若有
0320c13: 禪無淨，奚止十人九錯，敢保十一箇錯在。此皆深慈
0320c14: 大悲，真語實語。伏願諸仁者，莫墮狂野覆轍，直須痛
0320c15: 念無常，信願念佛，求生淨土。此生不向今生度，更向
0320c16: 何生度此身。珍重。
0320c17: 歙浦天馬院普說
0320c18: 華嚴經云，若人欲了知，三世一切佛，應觀法界性，一
0320c19: 切惟心造。金剛經云，一切有為法，如夢幻泡影，如露
0320c20: 亦如電，應作如是觀。當知二偈，旨趣無別，既惟心造，
0320c21: 皆是有為，既惟有為，皆如夢幻。然有為有二，一有為
0320c22: 有漏，即六凡法界，二有為無漏，即四聖法界，十界聖
0320c23: 凡雖別，究竟皆惟心造，而有為有漏如夢幻，有為無
0320c24: 漏順法性故，非夢幻也。何謂六凡皆唯心造。若一念
0320c25: 與上品十惡相應，則法界舉體而為地獄，一念與中
0320c26: 品十惡相應，法界舉體為畜生，一念與下品十惡相
0320c27: 應，法界舉體為餓鬼，一念與下品十善相應，法界舉
0320c28: 體為修羅，一念與中品十善相應，法界舉體為人道，
0320c29: 一念與上品十善相應，法界舉體為天道。此六道者，
0320c30: 不但三塗，及下界人天，生死往還，如幻如夢，假饒非
0321a01: 想非非想處，不免墮落空亡，皆如夢幻也。何謂四聖
0321a02: 皆唯心造，若能知苦斷集，慕滅修道，勤修戒定慧品，
0321a03: 得證偏真涅槃，則法界舉體而為聲聞。能諦觀流轉
0321a04: 還滅十二因緣，而得覺悟，則法界舉體為獨覺。能以
0321a05: 先知覺後知，先覺覺後覺，廣修六度萬行，自利利他，
0321a06: 則法界舉體為菩薩。菩薩復有四種，若依生滅四諦，
0321a07: 發四弘誓願，三大阿僧祇劫，伏惑度生，即是藏教菩
0321a08: 薩。依無生四諦發四弘，先斷正使，扶習潤生，度如幻
0321a09: 眾，即通教菩薩。依無量四諦發四弘，不但化度六凡
0321a10: 出分段生死，兼度三乘權聖出變易生死，即別教菩
0321a11: 薩。若能徹悟現前一念心性，本自豎窮橫遍，眾生迷
0321a12: 之舉體為集苦，而此心不減，諸佛悟之舉體為道滅，
0321a13: 而此心不增，妙心雖同，迷悟懸隔，遂依無作四諦發
0321a14: 無上菩提心，稱性修行六度萬行，自覺覺他，即是圓
0321a15: 教菩薩。此四種菩薩所修福智，便名有為無漏。況功
0321a16: 行圓滿，同歸無上菩提，則法界舉體而為四智菩提。
0321a17: 無漏身土，盡未來際，利樂有情，豈可亦謂之如幻如
0321a18: 夢乎。然四聖中，二乘雖出生死，但證偏真，不達心性
0321a19: 全體，僅名有為無漏。諸佛菩薩，能證心性全體，故約
0321a20: 全性起修，即名有為無漏可也。若約全修在性，即名
0321a21: 無為無漏可也。金剛經如幻如夢者，為破凡外二乘
0321a22: 我法二執言之。夫夢境雖空，而夢心即是覺心，幻事
0321a23: 雖虛，而幻本亦不全虛，泡雖無實，而非無水，影雖無
0321a24: 實，而非無質，則知六凡生死往還，雖如幻夢，而佛性
0321a25: 亦不斷滅，但日用不知耳。菩薩了知現前一念心性，
0321a26: 亙古亙今，本不生滅，上等諸佛，下等眾生，雖欲不上
0321a27: 求下化，不可得也。然雖發大菩提心，無始虛妄。無明
0321a28: 習重，觀力輕微，恐易退轉，必須將此圓解，專念阿彌
0321a29: 陀佛，求生極樂世界。蓋吾現前一念心性，既本豎窮
0321a30: 橫遍，則本具無邊剎海。於我心性無邊剎海中，實有
0321b01: 十萬億剎外之極樂世界，實有現在阿彌陀佛，先證
0321b02: 心性，慈悲接引一切迷流。我今以此菩提心力，稱彼
0321b03: 名號，便與阿彌陀佛如空合空，水合水。故稱名一聲，
0321b04: 即一聲一心不亂，稱名十聲，即十聲一心不亂，乃至
0321b05: 稱名七日，即七日一心不亂。以正稱名時，更無二心，
0321b06: 更無可亂故也。或謂十惡五逆，臨終十念，尚得往生，
0321b07: 何必平日矻矻稱名，此大不然。經云，十惡五逆得往
0321b08: 生者，必過去曾種菩提種子。若無菩提種子，何能遇
0321b09: 善友，縱遇善友勸發，亦何能頓生信願，稱念弘名邪。
0321b10: 故凡修心淨業之士，急須薦取妙心，發菩提願，稱念
0321b11: 阿彌陀佛。雖不斷惑，亦能帶業往生，橫超三界，乃不
0321b12: 可思議法門。十方諸佛，以無量舌，無量音，歎此法門，
0321b13: 猶莫能盡，應當諦信而力行之。今篁南聖河吳居士，
0321b14: 與堅密法友，特為令先慈成淨優婆夷洪太孺人請
0321b15: 說法要，敬為拈出。
0321b16: 茶話
0321b17: 荅卓左車茶話原問博山啟附
0321b18: 上堂則超佛越祖，接眾則權引中下。此流俗宗匠，未悟心法者，所必墮之窠臼，致禪教律及淨土諸
0321b19: 法，俱失綱宗，俱成實法，智者無所適從，愚人蔑棄一切，有自來也。佛言，若人專念彌陀佛，是名無上
0321b20: 深妙禪。如今弄虛頭逞精魂漢，一味胡言亂語，定不如真實參究念佛底人。寧為上上人撥無淨土，
0321b21: 令悟土即心，不應為中下人收作權乘，破壞真法。況法王於法自在，隨時應機，自無陳見，何必依他
0321b22: 古宿，揚禪抑淨，伏乞豎吹毛劍，擊塗毒鼓，大轉法輪。如何是念佛門中通身入理向上一路，直踏毘
0321b23: 盧頂上行作略。如何是學人初下手時，便離四句絕百非念佛。如何是念佛人最後極則淆訛處腦
0321b24: 後一鎚。從來宗門語句，壁立萬仞，一涉淨土，定屬廉纖。冀和尚將向來自性彌陀惟心淨土等語，撇
0321b25: 向一邊，親見如來境界，快說一番，震動大千世界。
0321b26: 宗乘與淨土，二俱勝妙法。眾生根性異，不免隨機說。
0321b27: 向上一著，非淨非禪，即禪即淨，才言參究，已是曲為
0321b28: 下根。果大丈夫，自應諦信是心作佛，是心是佛。設一
0321b29: 念與佛有隔，不名念佛三昧。若念念與佛無閒，何勞
0321b30: 更問阿誰。故參究誰字，與攝心數息等，皆非淨土極
0321c01: 則事也。淨土極則事，無念外之佛，為念所念，無佛外
0321c02: 之念，能念於佛。正下手時便不落四句百非，通身拶
0321c03: 入，但見阿彌陀佛一毛孔光，即見十方無量諸佛，但
0321c04: 生西方極樂一佛國土，即生十方諸佛淨土，此是向
0321c05: 上一路。若捨現前彌陀，別言自性彌陀，捨西方淨土，
0321c06: 別言惟心淨土，此是淆訛公案。經云，三賢十聖住果
0321c07: 報，惟佛一人居淨土。此是腦後一鎚。普賢十大願王，
0321c08: 導歸極樂，誰敢收作權乘。憶佛念佛，不假方便，自得
0321c09: 心開，誰謂定屬廉纖。但能深信此門，依信立願，依願
0321c10: 起行，則念念流出無量如來。遍坐十方微塵國土，轉
0321c11: 大法輪，照古照今，非為分外，何止震動大千世界而
0321c12: 已。欲知納僧家事，不妨借中峰一偈，通箇消息。偈曰，
0321c13: 禪外不曾譚淨土，須知淨土外無禪。兩重公案都拈
0321c14: 卻，熊耳峰開五葉蓮。
0321c15: 示念佛法門
0321c16: 念佛法門，別無奇特，只深信力行為要耳。佛云，若人
0321c17: 但念彌陀佛，是名無上深妙禪。天台云，四種三昧，同
0321c18: 名念佛，念佛三昧，三昧中王。雲棲云，一句阿彌陀佛，
0321c19: 該羅八教，圓攝五宗。可惜今人，將念佛看做淺近勾
0321c20: 當，謂愚夫愚婦工夫，所以信既不深，行亦不力，終日
0321c21: 悠悠，淨功莫剋。設有巧設方便，欲深明此三昧者，動
0321c22: 以參究誰字為向上。殊不知現前一念能念之心，本
0321c23: 自離過絕非，不消作意離絕，即現一句所念之佛，亦
0321c24: 本自超情離計，何勞說妙譚玄。秖貴信得及，守得穩，
0321c25: 直下念去，或晝夜十萬，或五萬三萬，以決定不缺為
0321c26: 準，畢此一生，誓無變改。若不得往生者，三世諸佛，便
0321c27: 為誑語。一得往生，永無退轉，種種法門，咸得現前。切
0321c28: 忌今日張三，明日李四，遇教下人又思尋章摘句，遇
0321c29: 宗門人，又思參究問荅，遇持律人又思搭衣用缽，此
0321c30: 則頭頭不了，帳帳不清。豈知念得阿彌陀佛熟，三藏
0322a01: 十二部極則教理，都在裏許，千七百公案向上機關
0322a02: 亦在裏許，三千威儀，八萬細行，三聚淨戒，亦在裏許。
0322a03: 真能念佛，放下身心世界，即大布施。真能念佛，不復
0322a04: 起貪瞋癡，即大持戒。真能念佛，不計是非人我，即大
0322a05: 忍辱。真能念佛，不稍閒斷夾雜，即大精進。真能念佛，
0322a06: 不復妄想馳逐，即大禪定。真能念佛，不為他歧所惑，
0322a07: 即大智慧。試自簡點，若身心世界，猶未放下，貪瞋癡
0322a08: 念，猶自現起，是非人我，猶自挂懷，閒斷夾雜，猶未除
0322a09: 盡，妄想馳逐，猶未永滅，種種他歧，猶能惑志，便不為
0322a10: 真念佛也。要到一心不亂境界，亦無他術，最初下手，
0322a11: 須用數珠，記得分明，刻定課程，決定無缺，久久純熟，
0322a12: 不念自念，然後記數亦得，不記亦得。若初心便要說
0322a13: 好看話，要不著相，要學圓融自在，總是信不深，行不
0322a14: 力。饒你講得十二分教，下得千七百轉語，皆是生死
0322a15: 岸邊事，臨命終時，決用不著。珍重。
0322a16: 示念佛三昧
0322a17: 念佛三昧，名寶王三昧，三昧中王。凡偏圓權實種種
0322a18: 三昧，無不從此三昧流出，無不還歸此三昧門。蓋至
0322a19: 圓頓之要旨，亦三根普利之巧便也。眾生心性，一而
0322a20: 已矣。只此一心，法爾具真如生滅二門。正隨緣而不
0322a21: 變，名真如門，即不變而隨緣，名生滅門，依真如門說
0322a22: 圓實教，依生滅門說偏權教，離真如無生滅，權是實
0322a23: 家之權，故可為實施權，離生滅無真如，實是權家之
0322a24: 實，故須開權顯實，為實施權。有藏通別教之三，開權
0322a25: 顯實，統惟圓教之一。權實四教，無非念佛法門，所謂
0322a26: 念自佛，念他佛，雙念自他佛，約四教成十二種念佛
0322a27: 三昧。又常行等四種三昧同名念佛，一一三昧，各具
0322a28: 十二，則四十八種。復次念他佛者，或念相好，念法門，
0322a29: 念實相，以例念自念雙，亦可各三，廣歷四三昧，四教
0322a30: 則一百四十四種，一一種，復有無量境觀差別，非言
0322b01: 可宣。而持名一法，出佛說阿彌陀經，仍在前來種種
0322b02: 三昧之外。觀經云，汝若不能念彼佛者，應稱無量壽
0322b03: 佛名字是也。此持名法門，雖似曲為中下，仍復最頓
0322b04: 最圓。蓋所持之心，無論解與不解，當體無非一境三
0322b05: 諦。能持之心，無論達與不達，當體無非一心三觀。請
0322b06: 嘗言之。六字彌陀，為因名故名，為因心故名，為亦名
0322b07: 亦心故名，為非名非心故名。若因名故名，名應自持，
0322b08: 何待心持，又名能自持，與心何預。若因心故名，是心
0322b09: 本有名，則不持時，名何不現。若亦名亦心故名，名能
0322b10: 有名，何待於心。心能有名，何待於名。又此名字，誰半
0322b11: 屬名，誰半屬心，且不持時，名中半名雖無，心中半名
0322b12: 應在。離既各無，合云何有。若非名非心故名，既非名
0322b13: 非心，何能更有彌陀名字。如此推名，名字性空，緣生
0322b14: 幻有。一名字性，即一切名字性，名字即法界。中道實
0322b15: 相，舉一全收，無一法在名字外，所念境諦既爾。能念
0322b16: 觀智，例此可知。復次束此境三，總名妙假，舉正報該
0322b17: 依報，舉化主該徒眾，舉假名該實法，一句名號，三千
0322b18: 歷然故。復次束此觀三，總名為空，以覓心無朕故。復
0322b19: 次名若是心，復何為名。名若非心，心何持名。心若是
0322b20: 名，復何為心。心若非名，名何預心。於其中閒，無是非
0322b21: 是，豈非即中。虎谿云，境為妙假觀為空，境觀雙亡即
0322b22: 是中，亡照何嘗有先後，一心圓絕了無蹤。此之謂也。
0322b23: 悟此理而持名，則一稱一念。頓圓無上菩提，縱未悟
0322b24: 而捻珠記數，矻矻窮年，未嘗不暗合道妙。全在妙境
0322b25: 妙觀之中，久久熏習，性德漸顯。如染香人，身有香氣，
0322b26: 不假方便，自得心開。此蓮宗諸祖，所以極力弘揚也。
0322b27: 誰有智者，捨此別求歧徑哉。
0322b28: 除夕荅問
0322b29: 維那問，臘月三十日，請師直拈向上一著。荅，本具現
0322b30: 成，不從人得。西堂問，本具現成，因甚欲證而不能即
0322c01: 證。荅，何勞欲證。良久曰，欲證者稀。乃曰，文殊起佛見
0322c02: 法見，世尊貶向二鐵圍山。高峰云，今日有起佛見法
0322c03: 見，便應合掌讚歎。何以故，時節若到，其理自彰。世尊
0322c04: 貶文殊，為誡心外求佛法者。高峰讚二見，為勸甘棄
0322c05: 佛法者。惟達心外別無佛法，方可熾然求於佛法。古
0322c06: 人不著佛法僧求，如是而求，豈似今人，才說求佛求
0322c07: 法，便昧性具之宗，才說無佛無法，便欲全廢修證。偏
0322c08: 邪之見，何預圓宗。眾居士問，大慧荅中庸首三句為
0322c09: 三身，有過無過。荅，宗眼圓通，隨拈皆得，灼然無過。然
0322c10: 是大慧之中庸，非子思之中庸也。進問，何故清涼國
0322c11: 師謂，妄欲和融儒釋者，應墮無閒。荅，儒是世閒法，執
0322c12: 同則謗出世法，所以犯墮。今稟華嚴事事無礙之宗，
0322c13: 如遍行外道，同證解脫，又稟法華開顯之旨，治世語
0322c14: 言，皆順正法，故無過也。惺谷禪師云，為門外人說同
0322c15: 句不同，彼必反生疑謗，為入門人說異句，不異，彼必
0322c16: 狃於舊習，為升堂人說雙亦句，令知差別源委，為入
0322c17: 室人說雙非句，麤言細語，同歸第一義諦。儒釋但假
0322c18: 立名字，有何同異可論哉。進問，且如喜怒哀樂之未
0322c19: 發謂之中，與一念未生為同為別。荅，若熾然喜怒哀
0322c20: 樂時，仍是未發之中，可謂一念不生全體現。若離現
0322c21: 前一念，別求一念未生前，謂是向上，全墮滅相法塵。
0322c22: 當知念即無念，故云未生，喜怒哀樂即無喜怒哀樂，
0322c23: 故云未發。恁麼會得，方許說同，其或不然，四句俱謬。
0322c24: 又問，菩提流支是大乘法師，何於達磨興毒。荅，南嶽
0322c25: 思大師亦受七毒，此皆二義。約實則權位大士，不達
0322c26: 圓乘，如增上慢四眾，打常不輕是也。約權則正顯南
0322c27: 嶽達磨之妙，如調達真善知識是也。西堂問，既云教
0322c28: 外別傳，何復云楞伽四卷可以印心。荅，教外別傳，即
0322c29: 教內真傳，如因指見月，指非是月，不謂所指非月也。
0322c30: 離經一字，即同魔說，不以經卷印心，何名傳佛心印。
0323a01: 又吾宗乘妙處，奪情不奪法，執著文字，須云不立，若
0323a02: 執不立，妙藥反成大病，卻是依文解義，三世祖冤，所
0323a03: 以仍須以教印心也。凡看宗語，須具超方眼目。且如
0323a04: 神秀偈，五祖教人禮拜持誦，依此修行，可作佛祖，六
0323a05: 祖書偈，以鞋抹之云，亦未見性。人皆謂與奪互換，又
0323a06: 詭護六祖。不知此時，佛法尚盛，人情尚淳，彼追逐者，
0323a07: 皆英傑為法而然，絕非爭虛名虛位，何必如兵不厭
0323a08: 詐之局，貽羞法門哉。當知秀偈，雖涉漸修，千穩百當，
0323a09: 祖偈，雖甚圓頓，毫釐有差，天地懸隔，得則直超，失則
0323a10: 永墜。五祖賞則真賞，罰則真罰，非詭態也。且必密付
0323a11: 信衣，遣令他去者，正欲與六祖共扶圓門漸修之慧
0323a12: 命，不忍使現在未來眾生，誤墮坑塹，乃為密護神秀，
0323a13: 故致六祖備受逋逃驅逐之苦。使一時表彰，分以半
0323a14: 座，何得有此。豈五祖亦曾受金幣故，法嗣不厭眾心，
0323a15: 六祖亦以薦書得法故，雖受源流，而心虛膽怯，不能
0323a16: 登座揮麈哉。若能於語錄看出文外之旨，亦能於千
0323a17: 經萬論看出文外之旨，便不是依文解義，亦復不離
0323a18: 經論一字。如或不然，三藏十二部，千七百公案，皆標
0323a19: 月指。認祖指為月，與認佛指為月，何以異哉。
0323a20: 為大冶
0323a21: 禪教律三，總非心外有法，是故分執之固謬也，合求
0323a22: 之亦謬也。分執鬥諍滋生，合求泛濫無統，皆由不知
0323a23: 痛為生死，直趨菩提，所以圖名不圖實，圖枝末不圖
0323a24: 根本耳。夫禪教律，皆名也，真能自覺覺他，乃其實也。
0323a25: 機鋒轉語，偈頌拈提，禪之枝末也。透脫識情，禪根本
0323a26: 也。消文衍義，章句名相，教之枝末也。觀心入證，教根
0323a27: 本也。著衣持缽，錫杖芒鞋，律之枝末也。斷有漏法，律
0323a28: 根本也。苟依禪透脫識情，何患不觀心入證，斷有漏
0323a29: 法乎。苟依教觀心入證，何患不斷有漏法，透脫識情
0323a30: 乎。苟依律斷有漏法，何患不透脫識情，觀心入證乎。
0323b01: 不惟分無可分，亦且合無可合。分無可分，故古來大
0323b02: 聖大賢，無不貫通三學者，合無可合，故古來真實知
0323b03: 識，無不各專一門者。六祖南嶽等，未嘗為人授戒說
0323b04: 經也。窺基長水等，未嘗為人棒喝授戒也。道宣懷素
0323b05: 等，未嘗為人上堂講經也。降自近代尊宿，亦有古風
0323b06: 可仰，如壽昌禪師，深知教律之意，終不授戒說經。雪
0323b07: 浪法師，深知禪律之意，終不提拈授戒。大會示權二
0323b08: 律主，亦知禪教之意，終不譚宗說教。至紫柏大師，學
0323b09: 淹三藏，果證無生，道高德厚，杲日麗天，乃一生絕不
0323b10: 上堂，不講經傳戒，秖令人真參實究，深入經藏，誓持
0323b11: 根本五戒而已。其視法門中事，何等尊重。豈似後人，
0323b12: 茫無所知，肆無忌憚，敢於輒自上堂講演傳戒，如賤
0323b13: 丈夫之登壟斷，幾何不以如來正法，為戲劇之具也。
0323b14: 嗚呼痛哉，江右大冶賢者，苦求一言，發明三學根源。
0323b15: 予謂學人出門一步，先須痛絕眼前虛名小利，百年
0323b16: 活計，必當置身千古聖賢之列，誓就現前一念，識取
0323b17: 三學真正血脈，仍向紅爐烈燄中，千錘百鍊勿為躍
0323b18: 冶之金，然後晦跡韜光，向古廟香爐安身立命，畢志
0323b19: 不起一念浮動心，直俟絕後再甦。譬如冷灰豆爆，無
0323b20: 秋毫意必固我，方可作陶凡鑄聖大冶矣。大眾珍重。
0323b21: 辛卯除夕茶話
0323b22: 諸方茶話，多說向上事。朽旭不然，與諸友說家常受
0323b23: 用耳。佛制比丘，行六和敬，所以僧伽，名和合眾。身和
0323b24: 同住，口和無諍，意和同悅，戒和同修，見和同解，利和
0323b25: 同均，遵此六和，乃名僧寶，其要只一慈心也。佛告比
0323b26: 丘，汝等應當身業行慈，口業行慈，意業行慈，當知慈
0323b27: 能關閉諸惡趣門，普生無量眾善。慈心之人，瞋者見
0323b28: 之歡喜，怖者見之安隱，憂者見之開釋，苦者見之悅
0323b29: 樂，乃至鳥獸見之不生毒害恐怖之心。試觀魔亦現
0323b30: 佛相好光明殊特，而令見者恍惚不安，以無慈心也。
0323c01: 佛亦現明王相，忿怒威猛，而令見者拔罪生善，以有
0323c02: 慈力也。朽旭生平，不曾為一人薙頭，亦不曾為一人
0323c03: 改名，凡同住者，十方彼此，法道為親，情無適莫。但願
0323c04: 諸友，各修慈心三昧，不可隨俗徇污，亦勿矯強立異，
0323c05: 恪遵佛戒，痛革妄情，除得一分習氣，是一分修行，融
0323c06: 得一分偏私，是一分學問。朽旭德薄緣淺，誓不圖熱
0323c07: 鬧門庭，世諦流布，須各為大事，念報深恩，互相砥礪，
0323c08: 力挽頹風，庶不辜同住一番。最後臘月三十日到來，
0323c09: 保有真實受用，不至如落湯螃蟹也。珍重。
0323c10: 靈峰蕅益大師宗論卷第四之一
0324a01: 靈峰蕅益大師宗論卷第四之二
0324a02: 說
0324a03: 作法說
0324a04: 破戒雖惡，覆藏尤惡。無過雖善，改過尤善。改過一塗，
0324a05: 三世諸佛，證菩提之通津也。故五悔法門，凡夫迄等
0324a06: 覺，無不藉為進趣方便。憂悔吝者存乎介，震無咎者
0324a07: 存乎悔。禍福無門，唯人自召。世人正造罪時，實是大
0324a08: 惡。不以為恥，向人發露，善中之善。反以為羞，甘於惡
0324a09: 而苦於善，遂成惡中之惡，永無出期。顛倒愚癡，莫此
0324a10: 為甚。眾中懺悔，能使不犯者倍加警策，已犯者深生
0324a11: 慚愧。或亦發心懺悔，學好者增長善根，譏笑者亦植
0324a12: 遠因，兼可消我夙罪，誡我未來。如來立法，決定不錯，
0324a13: 違佛語者，非佛弟子。矧造已能悔，即是猛勇丈夫，可
0324a14: 敬可畏。勇改一念，成佛正因，非具真信心深善根，不
0324a15: 能將此法門流通人世。凡能此者，皆當與勇施比丘
0324a16: 同垂不朽。合掌而說偈曰，罪性本無生，何須復覆藏。
0324a17: 覆藏罪成有，不覆罪乃空。嗟彼無慚人，藉口觀實相。
0324a18: 作法尚不能，豈達無生理。若實了無生，罪相即實相。
0324a19: 罪既即實相，故無可覆藏。如因病求藥，乃獲得仙丹。
0324a20: 輕身而飛舉，勝無病凡庸。不捨作法懺，而入無生理。
0324a21: 後後固具前，前前亦通後。慎終能如始，深達諸緣起。
0324a22: 不欺於三寶，及護法天龍。將此真切心，自度復化他。
0324a23: 回向安樂邦，是名大乘道。
0324a24: 妙安說
0324a25: 三界無安，猶如火宅。惟深入火光三昧者，能轉煩惱
0324a26: 業報之火為智慧火，於中遊戲出沒自在無礙，乃名
0324a27: 妙安。夫煩惱火與智慧火，體一而異名者也，非煩惱
0324a28: 滅而智慧生。以無智慧時，煩惱決不滅故。亦非智慧
0324a29: 生而煩惱滅，以有智慧時，煩惱已先謝故。如暗時無
0324a30: 明，明時無暗，暗不障明，明不破暗。二法從不相到，以
0324b01: 明暗無體，同以虛空為其體故，如是智慧煩惱無體，
0324b02: 同以心性為其體故。如火大緣於糞境，臭氣逼人，緣
0324b03: 於栴檀，馨香遠徹。心性亦爾，緣利為三塗，緣名為修
0324b04: 羅，緣五常十善為欲界人天，緣四禪四空為色無色
0324b05: 界，緣無漏偏真為聲聞緣覺，緣六度萬行自利利他
0324b06: 為菩薩，緣於實相則名為佛。夫心雖隨緣具成十界，
0324b07: 其性仍非十界，猶火隨緣具有香臭，其性仍非香臭
0324b08: 也。夫十界法外，別無自心，而一一界心，還出十界，猶
0324b09: 香臭草木外，別無火體，而一一草木火種，還燒一切
0324b10: 諸草木也。法華三乘人天，龍女闡提，無不授記作佛，
0324b11: 以一切草木之火，同一火性故也。能知一火一切火，
0324b12: 一切火一火者，不於煩惱火外，別求智慧火，不于業
0324b13: 火外，別求神通三昧火，不于苦報火外，別求法性真
0324b14: 火，併世閒聰明而置諸佛法，是謂即煩惱火成智慧
0324b15: 火。用推人之手扶人，毀人之口讚人，怨憾人之心愛
0324b16: 人慈人，是謂即業火成解脫火。知此根身器界，一一
0324b17: 唯心，不作彼此人我種種情見，則鑊湯爐炭劍樹刀
0324b18: 山，皆納僧家樂意三昧，何況人閒小小逆境惡緣，寧
0324b19: 非磨礱性真之具。是謂即苦火成法身火，是謂火光
0324b20: 三昧。偈曰，迷時妙法成生死，悟後三千性寂然。寂然
0324b21: 元不落空亡，生死何嘗有實體。為實施權說迷悟，開
0324b22: 權顯實迷悟絕。迷情絕處悟無棲，權實二名亦無寄。
0324b23: 非權非實法之本，心佛眾生性匪殊。依此建立權實
0324b24: 門，及以本跡不思議。譬如蓮華不異時，四微亦復無
0324b25: 差別。而說華因蓮為果，果又生因不可盡。若人識得
0324b26: 心蓮華，長在三界非界攝。便能恆轉如是經，百千萬
0324b27: 億無數卷。序正流通及勸發，一彈指頃功圓滿。
0324b28: 謙光說
0324b29: 易曰，謙，德之柄也。謙尊而光，卑而不可踰，此與當仁
0324b30: 不讓於師之旨無殊。經云，心佛眾生三無差別。眾生
0324c01: 與佛平等，不應輕於一切，故示以謙。佛與自心平等，
0324c02: 不應諉能於佛，故策以不讓。不讓故無卑劣慢，謙故
0324c03: 無增上慢，及我慢邪慢，此謙之實義也。欲契此實義，
0324c04: 應諦觀現前一念心之自性。適言其有，覓不可得，適
0324c05: 言其無，應用無盡。以為在內，周遍六虛，以為在外，覺
0324c06: 滿身際。以為即身，夢不俱寐，死不俱滅。以為離身，除
0324c07: 卻四大六根，畢竟便無形相。是知凡夫終日在妄之
0324c08: 心性，即離過絕非之心性，不俟成佛而後離過絕非
0324c09: 也。夫我心性本自離過絕非，何得讓能於佛，一切眾
0324c10: 生心性亦罔不離過絕非，何得稍生忽慢。由不讓故，
0324c11: 上合十方諸佛，與佛如來同一慈力，由不輕故，下合
0324c12: 十方眾生，與諸眾生同一悲仰。是謂尊而光，卑而不
0324c13: 可踰，君子之終也。
0324c14: 孝聞說
0324c15: 世出世法，皆以孝順為宗。梵網經云，孝順父母師僧
0324c16: 三寶，孝名為戒。蓋父母生我色身，師僧生我法身，三
0324c17: 寶生我慧命，是故咸須孝順。而欲修孝順者，尤須念
0324c18: 念與戒相應。如曾子云，無故而殺一蟲蟻，非孝也。無
0324c19: 故而折一草木，非孝也。世孝尚爾，況出世大孝乎。以
0324c20: 要言之，真能孝順父母師僧三寶，決不敢犯戒造惡。
0324c21: 經言孝名為戒者，正欲人以戒為孝故也。夫世閒孝，
0324c22: 以朝夕色養為最小，以不辱身不玷親為中，以喻親，
0324c23: 於道為大。出世孝亦如是，勤心供養三寶，興崇佛事，
0324c24: 小孝也。脫離生死，不令佛子身久在三界淪溺，中孝
0324c25: 也。發無上菩提心，觀一切眾生無始以來皆我父母，
0324c26: 必欲度之令成佛道，此大孝也。舜，盡世閒大孝之道，
0324c27: 玄德升聞於堯而為天子。今出家兒，盡出世大孝之
0324c28: 道，玄德聞於法界，必成無上菩提明矣。
0324c29: 洗心說
0324c30: 夫心性本自離過絕非，靈明清淨，秖由無始無明，迷
0325a01: 理為咎，妄有三惑。譬如浮雲，翳彼太虛，然浮雲決不
0325a02: 從太虛外來，以虛空性無外故。則無明三惑，亦豈從
0325a03: 心性外來，而心性豈有外哉。心性無外，何有能洗所
0325a04: 洗，當知既約全體成迷，假說能翳所翳。亦約全迷歸
0325a05: 悟，假說能洗所洗。全體成迷，猶全水成冰，冰即翳水
0325a06: 而不令流動也。全迷歸悟，猶全冰成水，水即融冰而
0325a07: 不令質礙也。於一心中，既妄成三惑，了彼三惑，即成
0325a08: 妙三止矣。體真止者，了知十界無非一心，能融界內
0325a09: 界外見思之惑。方便隨緣止者，了知一心具足十界，
0325a10: 能融界內界外塵沙之惑。息二邊分別止者，了知一
0325a11: 心十界十界一心不可思議，能融根本無明之惑。由
0325a12: 能融惑也，三止皆有止息義焉。由能了知也，三止皆
0325a13: 有停止義焉。由惑與理無二體，能融所融，能知所知，
0325a14: 無二致也，三止皆有不止止義焉。三止各具三義，則
0325a15: 是九義。九義秖是三止，三止秖是一心。一心本無能
0325a16: 洗所洗，而能洗所洗宛然不濫。易傳曰，聖人以此洗
0325a17: 心退藏於密，義極於此。大經曰，三德若縱，亦不名妙，
0325a18: 三德若橫，亦不名妙，三德不縱不橫，名祕密藏，乃名
0325a19: 為妙。契此妙密，功在於智。發此妙智，不離於心。心智
0325a20: 既發，則三惑融泮，如湯消冰，假名為洗。請更以佛頂
0325a21: 證之。經云，指皆是物，無是見者。此明妙心離一切相，
0325a22: 體真止也。又云，微細發明，無非見者。此明妙心即一
0325a23: 切法，方便隨緣止也。又云，此見及緣，元是菩提妙淨
0325a24: 明體，云何於中有是非是。此明妙心離即離非，是即
0325a25: 非即，息二邊分別止也。即此一章，宛具三止。即彼三
0325a26: 止，各含三義。若向此處真實體會，不泥語言文字，亦
0325a27: 不悖語言文字，從見色聞聲處分疏得下，從語言文
0325a28: 字中照剖得來，方知一代時教，千七百公案，說來說
0325a29: 去，無不是者箇道理，千變萬化，總是一條線索。一條
0325a30: 線索，具足千變萬化，便可坐微塵裡，轉大法輪。剖一
0325b01: 塵，出大千經卷，以大千經卷，收入一塵。亦不見有大
0325b02: 千相，亦不見有一塵相，亦能使大千一塵，各各宛然，
0325b03: 不相妨礙，不相映奪，是謂至顯至露，至微至密。是謂
0325b04: 非顯非密，亦顯亦密。是謂無可洗而洗，是謂若欲淨
0325b05: 土，當淨其心。隨其心淨，則佛土淨矣。
0325b06: 慈濟說
0325b07: 佛道曠濟，以孝為宗。孝該萬行，以慈為要。慈心三昧
0325b08: 之力，毒藥可為甘露，刀杖化為天華，誠救劫濁之良
0325b09: 藥，解冤業之神咒也。嗚呼，四大同體，覺性無差，何彼
0325b10: 何我，孰怨孰親。由迷強故，橫計是非，由執重故，妄成
0325b11: 憎愛。愛則相生不斷，憎則相害不息，順則憎復成愛，
0325b12: 逆則愛復成憎。憎愛遞來，怨親互作，別業同造，劫感
0325b13: 刀兵。設不修行大慈，何以濟茲大難。誠能設七境以
0325b14: 繫心，施三樂而調意，乃至上怨緣中，與以上樂，心生
0325b15: 喜悅，無復嫉惱。以此定向刀山，刀山必折，以此定向
0325b16: 火湯，火湯必滅。故知普門究竟無畏神力，不離吾人
0325b17: 現前一念慈心也。設滿閻浮人，盡修此慈心三昧，娑
0325b18: 婆不即轉為淨土者，三世諸佛即為誑語。縱大地造
0325b19: 殺，一人獨修此，一人未嘗不獨得清泰也。唯智者能
0325b20: 深信之。
0325b21: 念佛三昧說
0325b22: 全城章絜之述乃翁宇衡生平實行，臨終念佛坐逝，
0325b23: 及其先慈武碩人，得秉歸戒，正念善終因緣，乞予一
0325b24: 言，莊嚴淨土。淨名經云，若欲淨土，當淨其心。二先尊
0325b25: 心既淨矣，土安得不淨乎。且居士孝思不匱，深向法
0325b26: 門，心又淨矣，土安得不加淨乎。是何俟予言，而予始
0325b27: 可以言也。妙宗鈔云，五濁輕則同居土淨，體空巧方
0325b28: 便土淨，圓三觀實報土淨，究竟證寂光土淨。夫淨土
0325b29: 之道，若大路然，固不難知，淨土之理，若大海然，豈一
0325b30: 蹴盡乎。令先人五濁習輕，同居之淨，蓋可必也。至於
0325c01: 淨方便實報寂光，善繼善述，全賴君之孝思。居士但
0325c02: 諦審諦觀此一念孝思，在內邪，在外在中閒邪，過去
0325c03: 邪，現在未來邪，青黃赤白邪，長短方圓邪，自生邪，他
0325c04: 生共生無因生邪，有邪，無邪，亦有亦無，非有非無邪。
0325c05: 如是觀已，於心無所取，於法無所著。了知孝思，當體
0325c06: 即空即假即中，即空故見思淨，即假故塵沙淨，即中
0325c07: 故無明淨，三惑淨故，三土亦淨。自心三土淨，故父母
0325c08: 三土隨淨，以無心外之父母故。如觀一念孝思，任運
0325c09: 能淨三惑，觀一切善念，一切惡念，一切無記念，亦復
0325c10: 如是，是名覺意三昧，亦名念佛三昧。以知自心即空，
0325c11: 得見化身佛，知自心即假，得見報身佛，知自心即中，
0325c12: 得見法身佛。如觀自心，能見三佛，則念三佛，亦即顯
0325c13: 發自心三德。故曰，觀身實相，觀佛亦然，觀佛實相，觀
0325c14: 身亦然。生佛不二，父子一體，能度所度，俱不思議。慎
0325c15: 毋曰，但向父母未生前薦取也，饒你說箇父母未生，
0325c16: 早已有無邊生死，而只向現前一念覷破，何嘗是父
0325c17: 母生的。故曰，十世古今，始終不離於當念，了卻目前，
0325c18: 更無剩法。深思之。
0325c19: 孕蓮說亦名求生淨土訣
0325c20: 癸未冬，予弘法華於普德，李石蘭居士，忘其齒爵，最
0325c21: 先皈依，時有求子凡情，予名曰淨育。越三年，則轉其
0325c22: 求子之心，塑佛像朝夕戀慕，一意求生淨土矣。予語
0325c23: 之曰，世閒生育，膿血雜亂，安得稱淨，唯蓮華化生，乃
0325c24: 真淨育，居士當別號孕蓮，予更請以要訣券焉。古人
0325c25: 謂愛不重不生娑婆，念不一不生極樂，居士既不求
0325c26: 子，則愛已輕，又能塑佛，則念已一。乃更有要訣者，蓋
0325c27: 莫切於是心作佛，是心是佛二語也。夫栴檀不過世
0325c28: 閒木耳，燒則成灰，雕則成像，豈非隨心所作乎。既成
0325c29: 像矣，朝夕禮拜瞻對，朝夕在心目中，心外無佛，豈非
0325c30: 即心而是乎。若知所雕佛像，的的心作心是，則知極
0326a01: 樂彌陀，亦的的心作心是也。若知極樂彌陀，心作心
0326a02: 是，則知十方三世一切諸佛，亦的的心作心是也。若
0326a03: 知一切諸佛心作心是，則知一切淨土，亦的的心作
0326a04: 心是也。以唯心淨因，育唯心淨果，無生而生，生即無
0326a05: 生。操此券而猶墮疑城，斷不可得，悟此訣而猶謂淨
0326a06: 土法門，不至圓頓，尤不可得矣。
0326a07: 陳子法名真朗法號自昭說
0326a08: 詩曰，既明且哲，以保其身。夫身非七尺肉團之謂也。
0326a09: 聖人以天下為一身，以萬古為一息，故必天地位，萬
0326a10: 物育，而後謂之保身。大學明明德於天下，論語一日
0326a11: 克己復禮天下歸仁，皆此理也。王陽明超漢宋諸儒，
0326a12: 直接孔顏心學，一生示人，唯有致良知三字。良知者，
0326a13: 性德靈明之體，大學之所謂明德，論語之所謂已，詩
0326a14: 之所謂身也。致者，稱性圓照之功，大學之所謂明，論
0326a15: 語之所謂克，詩之所謂保也。苟不悟良知，則何所用
0326a16: 其致，苟不用致之之功，則良知何由全體顯現得大
0326a17: 受用。故吾命汝名曰真朗，即直指汝良知本體，欲汝
0326a18: 全性起修也，又命號曰自昭，欲汝念念致其良知，不
0326a19: 向外求，全修在性也。果能顧名思義，何難憲章姚江，
0326a20: 祖述洙泗，又何難遠溯熙河，朝宗於香水大海也哉。
0326a21: 法器說
0326a22: 盈天地閒，皆器也。天為覆器，地為載器，日月為照明
0326a23: 之器，虛空為容受之器。夫誰為不器者，其唯形而上
0326a24: 者乎。然形而上者，使離於天地，日月虛空萬物，不幾
0326a25: 為兔角龜毛哉。縱天地日月虛空萬物外，果別有一
0326a26: 法，名之曰道。其誰見聞之。設可見聞，又一器而已矣。
0326a27: 何名不器，吾是以知形而上者謂器即不器。器即不
0326a28: 器，乃可稱法器耳。子以四教，文行忠信。文行忠信，古
0326a29: 之學者以之為道，今之學者以之為器。顏子博文約
0326a30: 禮，而欲從末由，則何器非道。由求赤各得其偏，而富
0326b01: 強禮樂，則何道非器。惟吾佛門亦然，三藏十二部，佛
0326b02: 之以文教也，四等六度，佛之以行教也，至誠心深心，
0326b03: 回向發願心，佛之以忠信教也。文為般若德，行為解
0326b04: 脫德，忠信為法身德。般若有三，謂文字觀照實相，亦
0326b05: 三德也。解脫有三，謂性淨圓淨方便淨，亦三德也。法
0326b06: 身有三，謂自性受用變化，亦三德也。三三不為多，一
0326b07: 三不為少，不縱橫，不並別，隨拈一法，諸法頓彰，何器
0326b08: 而非道，何道而不具足一切器。先儒謂物物一太極，
0326b09: 太極本無極，庶幾近之。蓋以太極為太極，則太極亦
0326b10: 一器矣。知太極之本無極，而物物無非太極，則物物
0326b11: 無非道矣。以此持戒，名無上戒，以此念佛，名無上禪，
0326b12: 以此閱教，名甚深般若，以此禮拜持誦作諸善事，名
0326b13: 普賢行門，將此隨類度生，名遊戲神通。若未悟此，而
0326b14: 勤修行門，秖名有漏有為。若離諸行門，而別求向上
0326b15: 一著，秖名龜毛兔角，亦名捉影捕虛。故不曰不器，而
0326b16: 曰法器。夫器以法稱，不逃空於器外，不局有於器中，
0326b17: 非有非空，超諸戲論。真儒邪，真佛邪，吾不得而區局
0326b18: 之矣。
0326b19: 聖學說
0326b20: 佛祖聖賢之學無他，求盡其心而已。盡其心者，不於
0326b21: 心外別立一法，不於心內欠缺一法。是故為子臣弟
0326b22: 友，止孝忠順信，充惻隱辭讓羞惡是非之心，而仁義
0326b23: 禮智不可勝用，造次顛沛必於是，可以久處約，長處
0326b24: 樂，皆由了達心外無法故也。六祖云，法法皆通，法法
0326b25: 皆備，而無一法可得，名最上乘。今人甫欲通備一切
0326b26: 法，必捨自心而求諸外，甫說法皆無實，必固守癡頑，
0326b27: 而不知藉境鍊心，無怪乎不墮枝離之學，便落暗證
0326b28: 之坑也。夫不知萬法唯心，泛求諸事事物物，安得不
0326b29: 罔，不知心具萬法，獨取一昭昭靈靈，安得不殆。嗟嗟，
0326b30: 昭昭靈靈，尚不可取，況昏昏墨墨哉。真志佛祖聖賢
0326c01: 者，素位而行不願乎外，凡富貴貧賤，種種境緣，皆大
0326c02: 爐，一切時中，動心忍性，增益不能，然後富貴不淫，
0326c03: 貧賤不移，威武不屈，如松柏亭亭獨秀於霜雪閒，而
0326c04: 天地之心賴此見矣。吾悲儒釋真風，今日盡皆埽地，
0326c05: 良由學儒者急富貴，學佛者在利名，元無佛祖聖賢
0326c06: 襟期，故學問操履行門，皆適助其虛妄。如良田然，種
0326c07: 未植，莠未芸，而灌以糞膩，益增蕪薉而已。學者但向
0326c08: 心田中保護菩提嘉苗，芟刈名利莠草，隨時溉灌，勿
0326c09: 助勿忘，守到白露秋分，自見秀而且實。至於旱則車
0326c10: 水，潦則開渠，雖神農復興，亦不能使歲時無旱潦也。
0326c11: 以此方便，自養善根，令成熟度脫，便堪以四悉檀益
0326c12: 物，令其番番種熟脫，盡未來際，無所不度。而吃緊關
0326c13: 要，只在今日最初一步。蓋南其轅則步步近楚，北其
0326c14: 轅則愈趨愈遠，縱能久後覺悟改轍，不唯所傷既多，
0326c15: 亦枉卻多少功夫，豈不可惜。此苦口良藥，勿但作文
0326c16: 字看過，道理解過，直滴滴入口，從咽喉灌入臟腑，三
0326c17: 百六十骨節，八萬四千毛竅，皆為藥味所透，庶幾也
0326c18: 已。
0326c19: 文最說
0326c20: 天下不治，由人心不明。人心不明，由聖學不講。聖學
0326c21: 不講，由功利不忘。功利不忘，由自待菲薄。君子莫貴
0326c22: 厚自期待也。誠念念自厚，則大行不加，窮居不損，有
0326c23: 何功利不忘。功利既忘，凡接對師友，誦讀詩書，專為
0326c24: 身心性命，有何聖學不講。聖學既講，行一不義，殺一
0326c25: 不辜，而得天下不為，有何人心不明。人心既明，正己
0326c26: 而物正，有何天下不平治也哉。今之文學，吾惑焉，不
0326c27: 求於自心，不合於聖學，惟趨時襲取科甲為志。苟遂
0326c28: 厥志，則恣其人欲之私而莫知返。無怪乎世道人心
0326c29: 大壞，而不可救也。雖然，非文之咎，文不知其最者之
0326c30: 咎也。出世之文，迦文為最，治世之文，文宣為最。迦文
0327a01: 捨身求得半偈，文宣遇難曰，文王既沒，文不在茲乎。
0327a02: 此皆於文而知其最者也。文之最者，始於大聖大賢，
0327a03: 極於諸佛菩薩。誠以聖賢佛菩薩自厚，舉凡道德文
0327a04: 章功名富貴，皆非五霸假之，皆非義襲而取。吾所以
0327a05: 勗文最者無他，惟以文最厚自期待而已。
0327a06: 藏野說
0327a07: 易曰，聖人以此洗心，退藏於密，吉凶與民同患。又曰，
0327a08: 同人於野，亨。蓋不藏不足以致用，而不於野，不能為
0327a09: 大同。乾之初九曰，潛龍勿用。潛即藏也。藏者，道之體
0327a10: 也。歷見惕躍飛而不改其本體，故曰不變塞焉。知進
0327a11: 退存亡而不失其正也。世但謂乾為陽物，坤為陰物
0327a12: 而已。孰知一陰一陽之謂道，即形而下是形而上，其
0327a13: 君之也，即所以藏之。其藏之也，即所以君之，元非偏
0327a14: 屬者乎。故又曰，乾坤其易之蘊邪。蘊即藏也。藏乾坤
0327a15: 於易，易外無乾坤，藏易於乾坤，乾坤外亦無易，又以
0327a16: 易與坤而藏於乾，乾外無坤與易也，以乾與易而藏
0327a17: 於坤，坤外無易與乾也。斯之謂物物一太極，太極本
0327a18: 無極也。
0327a19: 恥菴說
0327a20: 恥者心耳。心之精神是謂聖，聖人不過有恥而已。富
0327a21: 貴，庸人所嗜也，豪傑恥之。功名，豪傑所矜也，聖人恥
0327a22: 之。恥至聖賢，大行不加，窮居不損，能以道援天下。禹
0327a23: 稷顏子，易地皆然，此世閒之行已有恥也。出世之道，
0327a24: 何莫不然。人天五欲，色無色定，凡外所嗜，三乘賢聖
0327a25: 恥之。偏真涅槃，二乘所尚，諸大菩薩恥之。出假神通，
0327a26: 菩薩所宗，圓頓行人恥之。故世出世最有恥者，莫尚
0327a27: 圓頓行人矣。名字以未登五品為恥，觀行以未淨六
0327a28: 根為恥，相似以未證法性為恥，分真以未滿本體為
0327a29: 恥，所以立躋妙覺，而不見其功也。恥之於人大矣，信
0327a30: 哉。
0327b01: 柴立說
0327b02: 一切名號，無不性空。性空之義，則不可盡，不可盡空，
0327b03: 即是第一義空。故一一號體即法界，不當以世出世
0327b04: 事局取之也。然惟超越世閒出世閒，則能遍入世閒
0327b05: 出世閒。世閒柴者，孔子所謂柴也愚也。世閒立者，孔
0327b06: 子所謂立於禮也。子羔足不履影，啟蟄不殺，方長不
0327b07: 折，避難而行，不徑不竇，乃能見恩於被刖之人，非所
0327b08: 謂其愚不可及乎。出世柴者，釋迦為降苦行外道，示
0327b09: 現雪山苦行六年，其骨柴現，而不顛仆，故名柴立。夫
0327b10: 苦行雖非正道，然借此降伏外人，則自立立他，皆在
0327b11: 此矣。今居士欲為世閒聖賢，當學子羔，欲為出世佛
0327b12: 祖，當學釋迦。苟能學此世出世閒之道，則能超越世
0327b13: 出世閒獲二殊勝。你有拄杖子，與你拄杖子，你無拄
0327b14: 杖子，奪卻拄杖子，縱橫殺活，無不自在，喚作柴立亦
0327b15: 得，不喚作柴立亦得，三千性相，百界千如，盡向柴立
0327b16: 二字中炳然齊現。柴立為法界，一切法趣柴立，是趣
0327b17: 不過，柴立尚不可得，何況更有趣與非趣。迷此柴立
0327b18: 法界，則無始流轉生死，悟此柴立法界，則速證安樂
0327b19: 妙常。故知六凡法界，原在居士身中自取輪迴，四聖
0327b20: 法界，亦在居士身中放光動地。居士會麼，堂堂獨露
0327b21: 無他物，莫認摩尼作水晶。
0327b22: 茶毘說
0327b23: 人之受生，識壽煖三而已。識，業所牽也。壽煖，識所變
0327b24: 之相也。依出入息名之為壽，即風大，煖即火大。識外
0327b25: 無壽煖，業外無識，妄想外無業。業為受生之因，識壽
0327b26: 煖三為受生之果，因果總不外於妄想。妄想無性，則
0327b27: 因果亦並無性明矣。眾生於無性因果法中，慣起妄
0327b28: 想，種種計著，謂有實我實法，枉受輪迴。大覺愍之，為
0327b29: 設方便，生則教以觀我法空，令永斷苦因，死則教作
0327b30: 茶毘佛事，令速脫冥滯。蓋火葬者，所以裨二空觀慧
0327c01: 也。凡夫執情重，見理不分明，語以茶毘，則詫為不情。
0327c02: 楚石大師，示寂於洪武三年，時禁火葬，師欲遵佛制，
0327c03: 太祖特為開例。噫，聖賢明達若此，復何疑哉。宜之老
0327c04: 居士，捨所卜兆宅，入棲霞常住，發願必遵火葬，非深
0327c05: 觀我法二空者不能也。
0327c06: 持名念佛歷九品淨四土說
0327c07: 若欲速脫輪迴之苦，莫如持名念佛，求生極樂世界。
0327c08: 若欲決定得生極樂世界，又莫如以信為前導，願為
0327c09: 後鞭，信得決，願得切，雖散心念佛，亦必往生。信不真，
0327c10: 願不猛，雖一心不亂，亦不得生。云何為信，一者信阿
0327c11: 彌陀佛願力，二者信釋迦文佛教語，三者信六方諸
0327c12: 佛讚歎。夫世閒正人君子，便無妄語，況彌陀釋迦六
0327c13: 方諸佛，豈有妄語，此而不信，真不可救。故須先生深
0327c14: 信，勿起疑惑。云何為願，一切時中，厭惡娑婆生死之
0327c15: 苦，欣慕淨土菩提之樂，隨有所作，若善若惡，善則迴
0327c16: 向求生，惡則懺願求生，更無二志，是名為願。信願既
0327c17: 具，則念佛方為正行，改惡修善皆為助行。隨功力之
0327c18: 淺深，以分九品四土，纖毫不濫。只須自己簡察，不必
0327c19: 旁問他人。謂深信切願念佛，而念佛時心多散亂者，
0327c20: 即是下品下生。深信切願念佛，而念佛時散亂漸少
0327c21: 者，即是下品中生。深信切願念佛，而念佛時便不散
0327c22: 亂者，即是下品上生。念到事一心不亂，不起貪瞋癡
0327c23: 者，即是中三品生。念到事一心不亂，任運先斷見思
0327c24: 塵沙，亦能伏斷無明者，即是上三品生。故信願持名
0327c25: 念佛，能歷九品，的確不謬也。又信願持名，消伏業障，
0327c26: 帶惑往生者，即是凡聖同居淨土。信願持名見思斷
0327c27: 盡而往生者，即是方便有餘淨土。信願持名豁破一
0327c28: 分無明而往生者，即是實報莊嚴淨土。信願持名持
0327c29: 到究竟之處，無明斷盡而往生者，即是常寂光淨土。
0327c30: 故持名能淨四土，亦的確不謬也。問曰，如何持名能
0328a01: 斷無明。荅曰，所持之佛名，無論悟與不悟，無非一境
0328a02: 三諦，能持之念心，無論達與不達，無非一心三觀。只
0328a03: 為眾生妄想執著，情見分別，所以不契圓常。殊不知
0328a04: 能持者，即是始覺，所持者即是本覺，今直下持去，持
0328a05: 外無佛，佛外無持，能所不二，則始覺合乎本覺，名究
0328a06: 竟覺矣。問曰，既始覺合本，則當下即常寂光，如何亦
0328a07: 說往生。荅曰，若達當下即常寂光，又何妨說箇往生。
0328a08: 蓋往即非往，非往而往，生即無生，無生而生。文殊善
0328a09: 財之生西方者，此也。咄哉男子，無措思惟。
0328a10: 文
0328a11: 戒婬文
0328a12: 人知殺生之業最慘，不知邪婬業尤慘也。人知殺生
0328a13: 之報最酷，不知邪婬報尤酷也。蓋種種受生，肇端婬
0328a14: 欲，種種造罪，托因有生，婬為生本，生為罪本。是故三
0328a15: 塗劇苦，人世餘殃，婬意才萌，一切俱起。婬習難斷，如
0328a16: 火燎原。於極臭處，謬為香美，於極穢處，謬為潔淨，隨
0328a17: 處苟合，何異畜生，非道染觸，過於雞犬。此在稍有良
0328a18: 心者，便應痛絕。柰何聰明學識之士，甘此喪心無恥
0328a19: 邪。一念欲心，是鐵床銅柱因，一念愛心，是積寒堅冰
0328a20: 因。況具行非法，滅理亂常，塵沙劫數，不足盡其辜，千
0328a21: 萬億言，不足數其惡。須發大慚懼，大誓願，寧火炙刀
0328a22: 剜，終不與一切男女欲心相觸，寧碎身粉骨，終不與
0328a23: 一切男女汙穢交遘。設忘正念，更犯前非，必遭毒害
0328a24: 橫災，生身陷入地獄。以茲猛決，善自要心，時時懺除
0328a25: 往業，切切悔過自新，庶白法可修，而又勤觀經論格
0328a26: 言，以策廢忘，精修對治觀行，以除毒本。不然，縱有多
0328a27: 智禪定現前，必落魔道，永無出期，矧世智辯聰，曾非
0328a28: 大器，隨業直墜，百劫千生，受諸燒煮，尚不成魔，安能
0328a29: 成佛，尚失人道，安能往生。請於靜時，仔細思之，於對
0328a30: 境努力防之。不然，諸佛無下手處，善友其柰爾何哉。
0328b01: 勸戒殺文
0328b02: 自佛法東流，人知殺生為首戒，垂為勸誡，充楹積棟
0328b03: 矣。而猶多未悟者，冤業虛妄結集，不能頓解也。經云，
0328b04: 除奢摩他，及佛出世，不可除滅。嗚呼，懵懵斯世，將何
0328b05: 抵極，殺業既厚，劫成刀兵，寇賊紛然，干戈不息，釋迦
0328b06: 往矣，彌勒未生。設欲拯救，惟力修奢摩他耳。奢摩他
0328b07: 此翻妙止，止一切惡，從止殺始，若能止殺，即是止一
0328b08: 切惡。又止有三義，一體真止，觀此身惟四大合成，毫
0328b09: 無實我可得，我既無實，何得殺彼生以養之。彼我皆
0328b10: 無實，即是同體，何忍殺之。二方便隨緣止，觀一切靈
0328b11: 蠢無始以來，恆與我互作父母妻子親緣眷屬，隨業
0328b12: 改形，所以不識，若殺害之，是殺我過去六親也，安得
0328b13: 不種種方便而救護之。三息二邊分別止，若但觀生
0328b14: 空，悲心不熾，但觀緣屬，慈心未周。今直觀蠢動含靈，
0328b15: 皆有佛性，皆得作佛，無論大小升降，本覺平等，終無
0328b16: 有二，豬牙中現化佛，蛤蜊中現大士，毒蛇聞偈而轉
0328b17: 身證果，鸚鵡念佛而焚得舍利，當知蜎飛蠕動，鱗甲
0328b18: 羽毛，或是過去諸佛，或現在如來，或未來世尊，那有
0328b19: 可殺之理。能修此三止，即成三慈，三慈既成，名佛出
0328b20: 世。一人修之，轉化多人，多人修之，轉化無盡，傳傳廣
0328b21: 化，普遍十方，庶最慘殺業可停，刀兵劫濁可救也。修
0328b22: 元性沙彌，幼持齋戒，癸酉忽萌一食肉想，夢至陰府，
0328b23: 備見殺生者受報楚毒，歷歷分明，乃革心自矢，蓋以
0328b24: 深知過患，方敢孜孜勸人。予為申其說而獎助之，普
0328b25: 願仁人君子，體天地好生之德，推聖賢惻隱之心，必
0328b26: 使殺機永斷，天下歸仁。而又念娑婆之苦空，企樂邦
0328b27: 之常淨，一念十念，咸彰三觀妙修，自戒戒他，悉合三
0328b28: 慈妙行，止觀不二，福慧俱崇，虛妄結業，如湯消雪。則
0328b29: 釋迦含笑於寂光，彌勒授手於兜率，無量壽在其頂
0328b30: 門，觀世音為其勝友矣。
0328c01: 惠應寺放生社普勸戒殺念佛文
0328c02: 夫物雖至微，未有不貪生惡死者。此貪生惡死之心，
0328c03: 全是煩惑，亦全是靈知靈覺所發現也。吾人貪生惡
0328c04: 死，情與物同，苟充此情，所欲與共，所惡勿施，安得不
0328c05: 是靈知靈覺。苟昧此情，但知我生可貪，不知他亦貪
0328c06: 生，我死可惡，不知他亦惡死，安得不是煩惑。是故若
0328c07: 欲放生，先須戒殺，欲拔生死煩惑，必須深心念佛。深
0328c08: 心者，自救救他之心，佛者靈知靈覺之極致。深心念
0328c09: 佛者，以自救救他之心，契於靈知靈覺之極致，令若
0328c10: 自若他，念念解脫者也。以此為正行，以不殺大悲放
0328c11: 生大慈助嚴之，必生極樂，蓮華化現，永脫輪迴之苦。
0328c12: 所以修曇禪友，公路居士等，盡心竭力，普皆勸請也。
0328c13: 有緣遇此佛圖，便請專精受持，展轉勸人，功德尤為
0328c14: 不可思議。當知生佛同體，佛者無上眾生，眾生者即
0328c15: 未來諸佛，一念一切念，一切念一念可也。
0328c16: 
0328c17: 
0328c18: 
0328c19: 靈峰蕅益大師宗論卷第四之二
0329a01: 靈峰蕅益大師宗論卷第四之三
0329a02: 偶錄一
0329a03: 梵室偶談共五十五條
0329a04: 只貴子見地，不貴子行履，謂有見地，必有行履，有行
0329a05: 履，未必有見地也。今負狂解，而蕩德喪檢，痛哉。因
0329a06: 戒生定，定生而戒愈完，因定發慧，慧發而戒定愈勝，
0329a07: 故名三無漏學也。今甫習定，戒先蕪矣，甫學慧，定先
0329a08: 汩矣。以後後廢前前，猶豎梁掘圮基址，覆椽截去梁
0329a09: 柱也。欲優游寢處其下，得乎。夫惟得其神者，能遺
0329a10: 其跡，亦惟失其要者，必染其病。故今之持律者十人
0329a11: 九陡，演教者十人九流，弘宗者十人九妄，得神遺跡，
0329a12: 百無一矣。戒定慧三學，佛法大綱，出苦要徑也。今
0329a13: 也見律師陡遂廢戒，見法師流遂棄教，見宗師妄遂
0329a14: 置禪，何因噎廢飯，甘守餓而死也。有戒無定慧，有
0329a15: 定無戒慧，有慧無戒定，非真戒定慧也。有戒無定慧，
0329a16: 墮欲天，有戒定無慧，墮色無色天，有定無戒慧，墮土
0329a17: 木金石，或空散銷沉，有定慧無戒，墮邪魔神鬼，有慧
0329a18: 無戒定，不免三惡道苦。或曰，若是則古人取乘急戒
0329a19: 緩何居。荅曰，緩之云，非無也。且豪傑之士，與其急乘
0329a20: 緩戒，墮惡道而方昇，何如乘戒俱急，常近佛而無退。
0329a21: 又因戒生定，因定發慧，急戒即急乘之階梯，若藉經
0329a22: 教為名利本，托話頭為優免牌，戒不唯緩而且廢，乘
0329a23: 雖名急而實緩，甚非古人料揀之心也。予居徑山，
0329a24: 始受一食法。有禪者曰，定共戒，道共戒是務。茲在所
0329a25: 緩矣，予不屑荅也。嗚呼，儱侗瞞盰，病通斯世，解文識
0329a26: 義，能復幾人。若在所緩，應云定奪戒，道奪戒。共之一
0329a27: 字云何通。古之受戒者，修心之基也。今受戒者，我
0329a28: 慢幟也。古之習教者，學道之戶也。今習教者，破戒由
0329a29: 也。古之參禪者，增上之要行也。今參禪者，捨戒別名，
0329a30: 謗教塗轍也。革弊防非，在豪傑士矣。因地不真，果
0329b01: 招紆曲，何謂也。方受戒，志為律師矣，方聽經，志為法
0329b02: 師矣，方參禪，志為宗師矣。不為律師法師宗師，無所
0329b03: 用其受戒聽教參禪也。猶應院不為嚫施無用經懺，
0329b04: 俗儒不為作宦，無用舉業，娼優隸卒不為利，無用眩
0329b05: 色俳演，承迎趨走也。雖然，以世法圖利，事雖卑無大
0329b06: 過也，讀書規富貴，得罪宣尼矣，佛法博虛名，玷污正
0329b07: 教矣。古者透最後關之謂宗匠，博通三藏之謂法
0329b08: 師，塵業不侵之謂持律。今也稍解麤淺機緣，則以宗
0329b09: 自鳴，略知流通教典，則以教自負，但護根本四重，則
0329b10: 以戒自滿。根器狹劣如此，誰與荷擔正法。予寓龍
0329b11: 居，有老僧看寶積經云，若先看此經，和尚做不成。予
0329b12: 曰，若不看此經，和尚做不成。謂不成和尚法故，謂無
0329b13: 所取於為和尚故。噫，可為知者道，難與俗人言也。
0329b14: 予甫受菩薩戒，發心看律藏。闍黎古師試曰，汝已受
0329b15: 大，何更習小。對曰，重樓四級，上級既造，下級可廢邪。
0329b16: 師曰，身既到上層，目豈緣下級。對曰，雖昇他化，佛元
0329b17: 不離寂場。一花拈於三藏既說之後，達磨來自佛
0329b18: 法盛行之時。龍畫就，一點睛則飛去也。今龍影尚無，
0329b19: 睛何處點。邇來宗教大失，在為正法之心不切，為
0329b20: 門庭之見熾然。詎知為正法，門庭不期高而自莫及，
0329b21: 為門庭，正法以爭抗而愈玷污也。古者大宗匠之
0329b22: 埽教為義學，認指為月，不見真月也。彼已具通教理，
0329b23: 但不能親證親到，故奪其依解，俾入真通。今之學者，
0329b24: 尚未夢見教理，何所用埽，不幾謗法之罪乎。如來
0329b25: 應世，教隨機設，故大小兩乘，並行不悖。其小乘者，出
0329b26: 家受具，先以學戒為基，次讀誦坐禪，隨修一法，不必
0329b27: 兼行。其大乘者，亦必以戒為基，次讀誦坐禪，雖隨根
0329b28: 各分主助，而要兼修，決無一往禪思不通了義，一往
0329b29: 持說不事觀心者。不通了義，味禪之犯必成，不事觀
0329b30: 心，說食之譏何濟。迨夫末法三學，分張尸羅，僅成人
0329c01: 天之福，而持犯未達，猶未保其人天，禪思每墮無聞
0329c02: 之誚，而戒慧兩荒，多見淪於惡取，持說每為名利之
0329c03: 媒，而戒定俱廢，罕不落於空談。噫，安得豪傑士，一振
0329c04: 其頹者乎。身為床座，所深願焉。末法衰敗，良以邪
0329c05: 正不分。丁斯時者，未暇較深淺，急須甄邪正。如以深
0329c06: 淺，則如來三昧，迦葉不知，迦葉三昧，阿難不知，乃至
0329c07: 六群比丘，猶勝馬鳴龍樹。正法尚爾，末法可求全責
0329c08: 備乎。如以邪正，則頻伽在，已勝餘鳥。砒毒少許，便
0329c09: 能傷命，安得不辨於幾微乎。故其人正，淺亦可依，其
0329c10: 人邪，深愈當斥。正人雖淺，必害少而利多，邪人雖深，
0329c11: 必害多而利少。欲辨邪正之致，未有出於教理二種
0329c12: 定量者也。宗者無言之教，教者有言之宗，至言也。
0329c13: 三藏十二部，默契之皆宗也，既無言矣，安得謂之教。
0329c14: 千七百公案，舉揚之皆教也，既有言矣，安得謂之宗。
0329c15: 故不以說證分宗教，第以門庭施設者，糟漢也。
0329c16: 數見教病則思禪，數見禪病則思教。然有當互救
0329c17: 者，亦有可各自救者，良以病在當人，非法門咎也。何
0329c18: 謂各自救，實義虎，決不以畫餅充饑，真禪人，決不墮
0329c19: 惡取空見。三藏十二部，無一法不勸修行，今之不修
0329c20: 行者，皆叛教人，非學教人也。西來大意，直指人心，見
0329c21: 性成佛，今之不務見性成佛，而妄逞邪解者，皆謗禪
0329c22: 人，非參禪人也。既云見性，安得撥教律於性外，既成
0329c23: 覺者，安得置教律於不覺。即或未能，且以一句話頭
0329c24: 作見性成佛方便，權置萬行門頭。必須信得及，守得
0329c25: 定，是非莫管，身世俱忘，憤同殺父，急似燒眉，寒暑饑
0329c26: 渴，尚無暇知，律檢教門，又何暇謗。直以一門深入，未
0329c27: 及兼修，亦以一鏡既懸，能含多影。故舉起話頭，萬緣
0329c28: 俱捨，即檀，十惡俱息，即戒，境風不動，即忍。綿密不斷，
0329c29: 即進，更無異緣，即禪。真疑歷歷，窮義路之淵源，詣離
0329c30: 絕之境界，尋伺無棲，能所雙絕，即慧。若不能捨緣息
0330a01: 惡，不動綿密，更無異緣，真疑歷歷者，當知不名真提
0330a02: 話頭也。既不真提，獨以之為優免牌，且為邪見本，豈
0330a03: 法門咎哉。故知教禪，法無優劣，特因地不真，利名奪
0330a04: 志，不免作獅子身蟲耳。果求其本，則禪亦無病，何求
0330a05: 救於教，教亦無病，何求救於禪。又學人因地雖或不
0330a06: 真，若遇正師，自能中養不中，才養不才。唯師匠自眼
0330a07: 未明，自事未了，盲引深坑，雖正因之士，猶被其荼毒，
0330a08: 況適相叩者哉。吾故曰，法門之壞，撐法門者壞之也。
0330a09: 唯真宗匠，可呵教家空言，唯真義虎，可斥宗乘儱
0330a10: 侗，否則自救不暇，何堅固鬥諍為哉。今人患不在
0330a11: 提話頭，患不知所以提耳，患不在廢萬緣，患廢不盡
0330a12: 耳，亦不患教人提話頭，患不知所以教耳。且萬緣既
0330a13: 廢，身心世界何以依然不廢。廢惡不廢善，猶在人天，
0330a14: 廢善不廢惡，報必三惡，捨人天而趣三惡，謂之有智
0330a15: 可乎。又身心世界，既不能全體放下，則真實話頭，必
0330a16: 不能直下承當。以悠悠泛泛心，而提儱侗話頭，自誑
0330a17: 也，於悠悠泛泛人，而儱侗教提一話頭，誑人也。以誑
0330a18: 人之師，誑自誑之弟子，法門抑何罪乎。故雲棲曰，人
0330a19: 以為佛法復興，吾以為宗風大壞也。唯三種人可
0330a20: 參話頭。一者，夙具靈根，著手便判，身心世界，全體放
0330a21: 下，金剛寶劍，當下提起，直待大事了畢，然後或見知
0330a22: 識，或觀契經，印證自心，接引後學。二者，雖道路未甚
0330a23: 明白，能依真實具眼宗匠，死心參究，到歧塗處，自能
0330a24: 為我指點，到根節處，自能為我解闢，到轉關處，自能
0330a25: 為我拶入。三者，既未深明道路，又無真師，必洞徹教
0330a26: 理，方死心參究，雖不能通三藏眾典，楞嚴一部，不可
0330a27: 不精熟也，譬如獨自遠行，若不預問路程，斷斷必有
0330a28: 錯誤。除此三種，其餘悠悠泛泛之徒，欲參禪悟道，敢
0330a29: 保十個，錯有五雙。憨大師，以話頭喻敲門瓦子，至
0330a30: 言也。識得本無實法，方能用法，而不被法縛。或有病
0330b01: 其說破，令不生切心，則金剛筏喻，圓覺標指，亦有過
0330b02: 邪。且惟說破，知瓦非寶，亟在敲門，若不說破，必忘敲
0330b03: 門，終日玩瓦。救病神丹，而人顧病之，得無愚且狂乎。
0330b04: 歸元性無二，方便有多門，然則參禪念佛止觀，皆
0330b05: 方便也。既謂之門，安得同，若知全性起修，全修在性，
0330b06: 則三皆一致，安得異。故真修止貴就路還家，說同說
0330b07: 異，增益戲論。憨大師方便語，曲為末世開助道門，
0330b08: 契理契機，善之又善者也。或非之曰，正道不得力，更
0330b09: 修助道，教門則可，宗乘斷不可。噫，若論向上一著，話
0330b10: 頭亦用不著。既許話頭，已屬方便，安得獨廢助道。必
0330b11: 不許持咒為助，先不許提持話頭，以話頭為宗而許，
0330b12: 是謗宗，以持咒等為教而不許，是輕教。輕教謗宗，何
0330b13: 止得罪憨師，三世佛冤耳。今之知識，每於利者令
0330b14: 參禪，鈍者教念佛，是參禪唯被上機，念佛唯為中下
0330b15: 也。夫禪不曲被中下則謗禪，念佛不被上機則謗教。
0330b16: 禪教俱謗，扇以成風，遂令禪作虛名，念無實行，可悲
0330b17: 也。詎知參禪念佛及修教觀，各有夙根。一一根性，各
0330b18: 分三品。禪門第一品人，觸著便了，更無餘事，夙具靈
0330b19: 根，如時雨化。第二品人，直下不疑，深藏密養，直待瓜
0330b20: 熟蒂落，大用現前，龍天推出，任運利生。第三品人，具
0330b21: 大疑憤，如殺父怨，判盡平生，究明此事。念佛第一品
0330b22: 人，頓悟自心是佛，念念圓明，第二品人，深信自心作
0330b23: 佛，念念入理，第三品人，深信佛力無量，念念滅惡。此
0330b24: 復四種，謂念佛自性，念佛相好功德，念佛名號，念佛
0330b25: 形像。此四各通三品也。教觀第一品人，創聞圓理，頓
0330b26: 發初心，成正覺於剎那，示八相於百界。第二品人，信
0330b27: 一境三諦，淨生身六根，伏住地無明，摧見思塵垢。第
0330b28: 三品人，發圓覺於聞經，修五品之觀行，習三觀以成
0330b29: 熏，伏五住而趣覺。由此言之，法無優劣，應病則是藥
0330b30: 皆靈，機有淺深，執方則因藥成病。身病知憂，家不
0330c01: 給知憂，年不熟知憂，方隅不靖知憂。獨大事未了則
0330c02: 不憂，佛法將澌則不憂，眾生業重則不憂。或雖憂而
0330c03: 不知所以憂，或復倍增其可憂。噫，憂寧有已時也。
0330c04: 宗乘所以超勝者，具諸功德而無所住故也。若以不
0330c05: 具為不住，何異家無斛米兩金，而曰超勝千金之子。
0330c06: 古者相宗易，性宗難，故玄奘捨性習相，演教易，證
0330c07: 宗難，故神光立雪斷臂。今也不然，以宗自鳴者，教茫
0330c08: 然也，以教自負者，相宗紊然也。嗚呼，難其所易，而易
0330c09: 其所甚難，不能舉一羽而能舉百鈞，不能見輿薪而
0330c10: 能察秋毫。五尺童子，不為所欺矣。予遊歷諸山，備
0330c11: 覽人情物態，顛倒最多，卒難悉舉。且如飲食衣服，塵
0330c12: 勞也，惟恐不勤，持誦禮拜，勝業也，惟恐不惰，三聚淨
0330c13: 戒，出世正因也，深厭煩瑣，百年活計，生死根本也，常
0330c14: 虞缺略。為佛法慢幢高起，求貨利體面頓忘，乃至同
0330c15: 一語也，謂出某經論，則棄如怨敵，謂出某語錄，則愛
0330c16: 如珍寶。世緣中事，與道無妨，律檢教門，有違向上。嘻，
0330c17: 吾不知其所趣矣。何謂教，何謂宗。語言施設之謂
0330c18: 教，忘情默契之謂宗。故宗也者，雖云教外別傳，實即
0330c19: 教內真傳也。如以指指月，認指為月，不可也，謂所指
0330c20: 非月，亦不可也。且諸佛言教，皆指，諸祖語錄寧獨非
0330c21: 指。不認佛指作月，何獨認祖指也。又祖所指是月，佛
0330c22: 所指寧非月。信祖之所指，何獨不信佛所指也。甚矣，
0330c23: 人之顛倒也。發大心猶易，具正見更難，具正見猶
0330c24: 易，勤修習更難，勤修習猶易，除心病更難。然心病不
0330c25: 除，安事修習，修習不勤，安取正見，正見不具，豈真大
0330c26: 心。則直謂之發大心難。利關不破，得失驚之，名關
0330c27: 不破，毀譽動之。既為得失毀譽所轉，猶以禪道佛法
0330c28: 鳴乎。不見己短，愚也，見而護，愚之愚也。不見人長，
0330c29: 惡也，見而掩，惡之惡也。或問予，汝何願，願生西方。
0330c30: 更何願，願入地獄。曰，是何心哉。曰，西方則上事諸佛，
0331a01: 地獄則下度眾生。佛從彌陀始，願王勝故，生從地獄
0331a02: 始，悲心切故。有禪者問予，作何功夫。曰，念佛。曰，念
0331a03: 佛何為。曰，求生西方。禪者嗤曰，何不薦取自性彌陀，
0331a04: 唯心淨土，用是妄念妄求為。予曰，汝謂阿彌陀佛在
0331a05: 性外，極樂國土在心外邪，心性亦太局隘矣。即汝所
0331a06: 謂不念不求者，非惡取空邪。善知識者，猶良醫乎。
0331a07: 良醫能兼療諸病，亦有專治一病者。兼療則應病與
0331a08: 藥，專治非其病不醫，故皆能壽夭而生死也。若伎倆
0331a09: 唯一，欲眾疾普收，其傷害多矣，況一伎未精哉。語
0331a10: 云，真人前說不得假。今也假人前說不得真。悲夫。
0331a11: 語云，三日賣不得一擔真，一日賣得三擔假。吾曰，寧
0331a12: 使千日賣不得一擔真，不願一日賣得千擔假。人
0331a13: 謂參禪則悟道，不必求生西方，念佛則生西，未必即
0331a14: 能悟道，不知悟後，尚不可不生西方，況未必悟邪。又
0331a15: 禪者欲生西方，不必改為念佛，但具信願，則參禪即
0331a16: 淨土行也。又念佛至一心不亂，能所兩忘，即得無生
0331a17: 法忍，豈非悟道。故參禪念佛，俱能悟道，俱能生西也。
0331a18: 但有疑則參，無疑則念，在人下手時自酌耳。古人
0331a19: 自牧愈卑，品愈高，今人自視愈高，品愈卑。古人自處
0331a20: 愈小，道愈大，今人自視愈大，道愈小。古人自考愈歉，
0331a21: 德愈完，今人自恃愈完，德愈歉。是謂不揣其本，而齊
0331a22: 其末。小人以己之過為人之過，每怨天而尤人。君
0331a23: 子以人之過為己之過，每反躬而責己。夫不謂人過
0331a24: 謂己過，有四觀焉。眼見惡色，耳聞惡聲等，皆自業所
0331a25: 感，非關他事故。惡境紛紛，皆唯識所現，虛幻不實故。
0331a26: 眾生煩惱無量，應度應斷，己分事故。眾生修惡，即是
0331a27: 性惡，眾生性惡，即己性惡故。法性本常住，云何分
0331a28: 正像。正像之分，全在人耳。嗚呼，時丁末季，去聖時遙。
0331a29: 為利者十之九，為名者十之一，為己生死發二乘心
0331a30: 者百千中一，為大地眾生發無上心者，萬萬中一。此
0331b01: 止就禪和料簡耳，應院及俗人，又不必言矣。佛法將
0331b02: 安恃邪。生西方以三種心，至誠心，深心，迴向發願
0331b03: 心，此三直至成佛。流俗人亦三種心，輕心，忽心，將就
0331b04: 心，此三常遊五趣。嗚呼，前三百千中或一有，後三百
0331b05: 千中或一無，奚怪口言求生者多，真實往生者少也。
0331b06: 末法中病，有三不可救，喜守不喜攻，喜略不喜廣，
0331b07: 喜同不喜異。交友有三大惡，喜順不喜逆，喜口是而
0331b08: 心非，喜不如不喜勝。學問有三大錯，好多不好精，逐
0331b09: 末不求本，求解不求證。古人疏經論，必為發幽微，
0331b10: 示指歸，出綱要，明修法。故隨依一典，可了生死，上弘
0331b11: 下化。後世畏其繁而廢棄焉，雖似善變通，實大傷教
0331b12: 眼，如五霸尊周，周益受削。嗚呼，攀枝忘幹，罪元不在
0331b13: 先賢，因噎廢飯，訓豈可遺後裔。扶教者曷深思之。
0331b14: 予見學士堂與務下互輕也，學士曰，彼不知教，不知
0331b15: 理，貿貿然勤作而已，非我等，叢林無光輝，縉紳莫酬
0331b16: 對矣。務下曰，我竭力而作，彼袖手而食，戒德不守，學
0331b17: 業不成，安用是浪蕩子為哉。予傷之，私念曰，彼學士，
0331b18: 胡不念務下之勞，實我外護，我無實行，坐享難消，即
0331b19: 一切作普賢想。彼務下，胡不念我等障重，無聞熏種，
0331b20: 彼等聰利，皆由夙因，即一切作導師想，叢林不幾盛
0331b21: 乎。復見禪堂與藏堂相輕也，禪輕藏曰，彼鑽故紙，圖
0331b22: 嚫施耳，使進而坐香，安可得，亦安可能哉。藏輕禪曰，
0331b23: 彼坐食而身不勞，守癡而心不用，叩以了義，茫無所
0331b24: 知，警其昏沉，瞋心震發，悟道無人，著魔接踵，何如看
0331b25: 經種般若因，作務得人天福邪。予倍傷之，復代念曰，
0331b26: 我堂大事未了，滴水難消，彼應和有外護功，閱藏為
0331b27: 思修本。設我念念親切，法行亦無超于信行，儻悠悠
0331b28: 自縱，禪誦反高出于坐禪。而藏堂人，胡不念明理不
0331b29: 修行，說食終不飽，發心欲坐禪，勝十方論師，況謝絕
0331b30: 萬緣，併除昏散，專心向上，窮究本參。我等散心，豈能
0331c01: 彷彿，則法門不亦光乎。唯貢高各蘊於懷，忌剋每形
0331c02: 於吻，致令是非蜂起，體段兩傷，皆獅子身蟲矣。凡
0331c03: 智利宜慧行，力強宜定行。亦各有二種，慧行二者，一
0331c04: 單從慧入，明極則誠，不煩修定而自得定，此夙因深
0331c05: 厚，習氣微薄故也。二能發聞解，不能即證，必依解起
0331c06: 行，行起解絕，若不猛做一番，不能親證親到，故須定
0331c07: 力濟之也。定行二者，一單刀直入，便能徹法源底，此
0331c08: 亦夙因深厚正見力強故也。二但能死守，不能權變，
0331c09: 每墮空見，或耽味禪，求脫反縛，求升反墜，必慧行濟
0331c10: 之，方免墮坑落塹也。復有智力並備定慧雙圓者，如
0331c11: 佛在世時，聞法得道，及六祖等是也。若夫借宗教資
0331c12: 牙後慧，托話頭為優免牌，慧行定行，兩無所當，皆獅
0331c13: 子身中蟲矣。雲棲大師發揮念佛法門曰，有事一
0331c14: 心不亂，理一心不亂。說者謂持名號是事一心，參誰
0331c15: 字是理一心，亦何訛也。夫事一心者，歷歷分明，不昏
0331c16: 不散是也，理一心者，默契無生，洞明自性是也。是參
0331c17: 時話頭純熟，猶屬事門，念時心佛兩忘，即歸理域，安
0331c18: 得事獨指念，理獨指參也。又參誰字，謂之究理則可，
0331c19: 謂理一心不可。然非其人，即究理亦未可輕易。何以
0331c20: 故，事有挾理之功，理無隻立之能，幸審思之。甚矣
0331c21: 二見之為害也，煩惱菩提，生死涅槃，同依於一心，而
0331c22: 判然為二。宗乘教乘，同傳於一佛，而判然為二，法性
0331c23: 法相，同秉於一音，而判然為二，慧解行門，同詮於一
0331c24: 教，而判然為二。二見紛然，正見滅矣。坐禪名一，實
0331c25: 則有六，謂圓頓禪，次第禪，利慧禪，鈍修禪，世俗禪，假
0331c26: 名禪也。圓頓禪者，創聞正法眼藏，涅槃妙心，不可思
0331c27: 議，微妙理性，而發其心。此復四，一者，乍聞即悟，頓證
0331c28: 自心，不落階級，具足智德，二者，以未頓證，便大疑憤，
0331c29: 畟塞虛空，當下依正兩忘，凡聖坐斷，昏散無棲泊處，
0331c30: 智理無湊合處，儼如有氣死人，直待冷灰豆爆。三者，
0332a01: 未能直下成片，實信得及，疑得定，雖被無始業力所
0332a02: 纏，種種昏散障緣，不退初心，或一向單提，或道品助
0332a03: 成，畢生不起名利心，不起餘乘心，約機即鈍，約根亦
0332a04: 名圓頓種子。四者，先於教典留心，討明理性，隨起觀
0332a05: 行，名為乾慧，次得相似理水，名入信心，次乃發心，名
0332a06: 入正位，即與頓悟同一智德。須知頓悟，本多生熏習，
0332a07: 故初心不可不於至教厚植種子也。次第禪者，先以
0332a08: 空慧修一切智，觀一切法無不皆空，次以假慧修道
0332a09: 種智，觀一切法從空建立，後以中慧修一切種智，觀
0332a10: 一切法非空非假，即第一義心。利慧禪者，達一切法
0332a11: 如幻如夢，當體全空，非空故空。鈍修禪復四，一者，為
0332a12: 得神足行菩薩道，修根本四禪，依之發通，二者，深觀
0332a13: 十二因緣，坐斷無明，三者深觀四諦，剎那斷惑證真，
0332a14: 四者，雖深知苦諦，必九次第定，漸次斷惑證真。世俗
0332a15: 禪復二，一者，凡夫以欣厭心，修上八定，二者外道計
0332a16: 彼涅槃，修習彼定。假名禪復三，一者，雖聞圓頓名言，
0332a17: 慕名不會義，強提一話頭，尚未解盡話頭義路，況義
0332a18: 路窮處，是人以一句話，作優免牌，盡廢他善，死在繫
0332a19: 驢橛上，雖稍卻昏散，且未得世俗禪定，安望圓頓。雖
0332a20: 無大害，卻失聞熏無量功德。二者，於諸祖機緣，深求
0332a21: 道理，廢寢忘餐，或得一義路入處，輒認為有所醒發，
0332a22: 便作得本不愁末想，是人雖不撥萬行，常躲身無事
0332a23: 甲裏，且以解行分作兩橛，是名謗真般若。三者，但好
0332a24: 虛名，以機緣資牙慧，胡說亂說，自害害人，或挂虛名，
0332a25: 言參話頭，偷安藏拙，昏散不除，憎愛恆熾，空消檀施，
0332a26: 敗壞法門。已上六種中，共成十有五等，若再料簡，差
0332a27: 降更多。嗟哉末季，徒取其名，莫稽其實，柰何宗教不
0332a28: 埽地也。古謂虛舟飄瓦，則不生瞋，今亦生瞋矣，鵲
0332a29: 噪鴉鳴則不分別，今亦分別矣，逆順境緣，安望其脫
0332a30: 然邪。法門有七壞相，六興相。何謂七壞相，一懼命
0332b01: 天，知命孤，以家貧故，令出家，二避難無聊，激氣求安
0332b02: 樂故，自出家，三求清高故自出家，四以好名故受戒，
0332b03: 五好名故聽經，六藏拙故參禪，七好名故參禪。七種
0332b04: 雖高低不等，優劣判然，同為因地不真，壞法門一也。
0332b05: 何謂六興相，一為生死故出家，二為大菩提故出家，
0332b06: 三為修行基本故受戒，四為修行門路故聽經，五為
0332b07: 了生死故參禪，六為得種智故參禪。六種雖大小不
0332b08: 等，偏圓有殊，同為因地真正，能興正法一也。噫，凡吾
0332b09: 同類，尚自考之。儻因地真，幸善自保持，俾終正而不
0332b10: 入於邪。或因地未真，則痛自改悔，速反真而無溺於
0332b11: 偽，庶幾自救，亦救法門耳。正人觀邪法，邪法亦成
0332b12: 正，邪人觀正法，正法亦成邪。深人觀淺法，淺法亦成
0332b13: 深，淺人觀深法，深法亦成淺。圓人觀偏法，偏法亦成
0332b14: 圓，偏人觀圓法，圓法亦成偏。道人觀俗法，俗法亦成
0332b15: 道，俗人觀道法，道法亦成俗。嗚呼，今之正成邪，深成
0332b16: 淺，圓成偏，道成俗，往往矣。試各自簡點，苟知其病，必
0332b17: 知其藥，深望之。有名同而實異者，如佛言道，謂三
0332b18: 種菩提。老言道，謂虛無自然，儒言道，謂五常五倫，未
0332b19: 可同語也。有名異實同者，如台宗謂之一心三觀，賢
0332b20: 首謂之一真法界，相宗謂之勝義唯識，禪宗謂之向
0332b21: 上一著，未始少異也。譬一帝都曰北京，曰燕都，曰順
0332b22: 天府，有盛譚北京，鄙燕都為陋劣，或譚燕都，鄙順天
0332b23: 為陋劣，吾知其必被嗤也。彼性相分河，南北豎黨，何
0332b24: 以異此。松江李居士，寓天封寺，猛欲出家。予問汝
0332b25: 欲出家，曾看經否，未也。看語錄否，稍看。何以看語錄
0332b26: 不看經，曰，經則煩細，語錄爽快可觀。予曰，爽快可觀，
0332b27: 無如水滸傳，三國志矣。
0332b28: 偶書二則
0332b29: 諸佛修稱性之善，故能化身千百億，自在度眾生。眾
0332b30: 生造稱性之惡，故能一一身遍滿八萬四千大地獄，
0332c01: 一日一夜具受八萬生死之苦。然則佛境界不可思
0332c02: 議，眾生境界亦不可思議，秖由現前一念，本自不可
0332c03: 思議耳，有智者宜安從邪。四凶居堯舜之世，而不
0332c04: 能自安其生，孔孟丁春秋戰國之亂，而不足以改其
0332c05: 樂，故知得失全由自心，外境何與焉。今人不治心而
0332c06: 問境，無乃惑乎。
0332c07: 閱陽明全集畢偶書二則
0332c08: 君子小人，良知之體，未始不同也。一蔽於私而不能
0332c09: 致，遂嫉功忌能，誣忠陷良，無所不至。吁，可哀矣。唯君
0332c10: 子昭曠如太虛空，絕不與較是非，辯得失，故小人卒
0332c11: 無所騁其毒，而陷溺未深者，猶可化為君子。一與之
0332c12: 抗，則其去小人不能以寸，而玉與石角，玉必先敝矣。
0332c13: 通此佛氏二無我觀，妙旨泠然。孰謂世閒大儒，非出
0332c14: 世白茅哉。或病陽明有時闢佛，疑其未忘門庭，蓋未
0332c15: 論其世，未設身處其地耳。嗚呼，繼陽明起諸大儒，無
0332c16: 不醉心佛乘，夫非鍊酥為酒之功也哉。學無論儒
0332c17: 釋，其貴真賤偽一也。學果真，雖一時受讒被抑，精光
0332c18: 終不可掩，學苟偽，雖一時欺世盜名，醜態終亦必露。
0332c19: 故曰斯民也，三代所以直道而行。夫直道即良知本
0332c20: 體而已，致此本體，可建天地，質鬼神，俟百世，況斯世
0332c21: 之民哉。顧斯世之民信之，而權姦獨誣陷之，俗儒獨
0332c22: 排斥之。彼權姦俗儒獨無良知邪，特有以蔽之弗能
0332c23: 致之耳。嗚呼，均此本體，但弗致則與瑾彬同惡，能致
0332c24: 則與陽明同善，讀聖賢書者，宜何如慎其獨也。今世
0332c25: 佛門，陷足於偽者亦多矣。吾為此懼，欲閑之而未能。
0332c26: 閱此書，不覺感憤流淚云。
0332c27: 偶書二則
0332c28: 唯識以遍破我法二執為宗趣，故借立法為遣情之
0332c29: 門。般若以會一切法無非妙理為宗趣，故借破執為
0332c30: 立理之門。然則唯識宜名破相，般若宜名立法，而相
0333a01: 傳反稱唯識為相宗，般若為空宗者，謬也。鳥窠禪
0333a02: 師為侍者吹布毛，止是初入信門方便，世多認為極
0333a03: 則事，其為白香山拈諸惡莫作眾善奉行二語，正是
0333a04: 徹骨徹髓，原始要終法門，世多認為淺近事。無怪乎
0333a05: 解行分張，不達實相正印。
0333a06: 山客問荅病起偶書
0333a07: 靈峰有五美四惡。何謂五美，一者泉甘且多，二者黜
0333a08: 陟不聞，三者暑不酷，四者寒燒柴火，五者蚊少。何謂
0333a09: 四惡，一者病時醫藥難，二者貧時借貸難，三者大風
0333a10: 能飄瓦，四者地瘠多砂，所生穀菜味皆劣。客曰，敢問
0333a11: 四惡亦可屏乎。山曰，可。客曰，請聞厥方。山曰，節口腹，
0333a12: 慎寒暑，則少病，斯屏醫藥矣。少欲知足，則不貧，斯屏
0333a13: 借貸矣。緊覆茅，泥治壁，糊窗閉戶，斯屏風矣。依佛教
0333a14: 戒，於美惡食勿妄分別，趣療形枯，斯屏劣味矣。客拜
0333a15: 曰，善哉受教，請畢世依君住。
0333a16: 解
0333a17: 致知格物解約佛法為唐宜之說
0333a18: 知者，明德之本體，乃中道第一義諦妙心，非空非假
0333a19: 而實離一切相，即一切法者也。致者，一心三觀，了達
0333a20: 此一諦而三諦也。物者，迷此知體，而幻現之身心家
0333a21: 國天下，如水所結之冰也。格者，推究此身心家國天
0333a22: 下，皆如幻影，並非實我實法，如以煖氣銷堅冰也。欲
0333a23: 得水，莫若泮水，欲致知，莫若格物，冰泮水現，物格知
0333a24: 致矣。物者，所觀之境也，格者能觀之智也，知者所顯
0333a25: 之諦也。一心三觀名格物，一境三諦不令隱晦名致
0333a26: 知，不可以致知為空觀，格物為假觀也唐謬分故破之。了知
0333a27: 五位百法皆無實我實法為物格，轉第六識為妙觀
0333a28: 察智為知致，轉第七識為平等性智為意誠，轉第八
0333a29: 識為大圓鏡智為心正，轉前五識為成所作智，為身
0333a30: 修。一身清淨故，多身清淨，乃至一世界清淨故，一切
0333b01: 世界清淨。為家齊國治天下平，只一物格工夫到底，
0333b02: 致知之學，始無虧欠，是謂究竟不離於初步也。
0333b03: 藏性解難五則
0333b04: 隨緣那名不變，不變那得隨緣一難。非不變之體，安有
0333b05: 隨緣之用，非隨緣之用，安顯不變之體一解。不變體
0333b06: 常，隨緣用無常，還是一分無常，一分常二難。體不變故，
0333b07: 妙用不變，體常用亦常，用隨緣故，舉體隨緣，用無常
0333b08: 體亦無常。常與無常，二鳥雙遊二解。正隨緣時，不變
0333b09: 安在，悟不變後，豈更隨緣三難。正隨緣，隨緣即不變，別
0333b10: 無不變所在，如二月外無真月，二月即是真月。悟不
0333b11: 變，不變隨悟緣，了了常無迷惑，如淨眼見真月，更不
0333b12: 見二月三解。月是能隨邪，見是所隨邪四難。就月為喻，
0333b13: 真月不變，一二皆隨緣。真月隨人見一見二，不變常
0333b14: 自隨緣。見一見二，實無他月，隨緣常自不變，就見為
0333b15: 論，見性不變，見一見二皆隨緣，見一是真見，見二是
0333b16: 妄見。只一見體，而有真妄，不變常隨緣，真見妄見總
0333b17: 是見，隨緣常不變四解。月是能隨，即是所見，見是能
0333b18: 見，即是所隨，名不二邪五難。此非不二，須知月不在天，
0333b19: 見不在目。月在天，見在目，二物相遠，如何成見。又復
0333b20: 月不來目，見不往天，月來目，天則無月，見往天，目則
0333b21: 無見。然非月何見，非見何月。月若是見，復何名月，月
0333b22: 若非見，云何見月。見若是月，復何名見，見若非月，月
0333b23: 云何見。從此體會，方知能所不二。不二之性，即是不
0333b24: 變。迷者謂二，悟知不二。總號隨緣，一性隨迷悟兩緣，
0333b25: 迷悟總不改一性也五解。
0333b26: 
0333b27: 
0333b28: 
0333b29: 
0333b30: 靈峰蕅益大師宗論卷第四之三終
