0784a01: 文穆念禪師語錄卷第二
0784a02: 嗣法門人真慧等編次
0784a03: 住鄧州丹霞山僊霞禪寺語錄
0784a04: 康熙戊申八月朔一日入院闔郡檀信各剎耆宿恭
0784a05: 請本寺開堂。
0784a06: 法座以拄杖指云此曲盝木天然大師一千年前向
0784a07: 這裏親行斯令開鑿人天且道新丹霞今日到此如
0784a08: 何展演遂畫一畫云截斷千差繼祖風一超直入如
0784a09: 來頂遂陞座拈香祝
0784a10: 聖畢次拈香云此一瓣香揮今抹古匝地普天爇向爐
0784a11: 中供養本山第一代天然大師復懷中取香拈出云
0784a12: 此一瓣香可憑可據亙古亙今嗅之則鼻辣心翻逆
0784a13: 之則皮穿骨挫爇向爐中第二回供養岐山仁瑞堂
0784a14: 上本師上嬾下放老和尚用酬法乳之恩遂斂衣就
0784a15: 座維那白椎竟師喝一喝云直饒向未舉椎以前薦
0784a16: 得劍去久矣其或尚留觀聽出眾相見問荅畢乃云
0784a17: 當陽揭示電掣雷轟眼目定動別峰相見遂豎拂子
0784a18: 云喚作拂子則觸不喚作拂子則背這裏搆得略成
0784a19: 管見所以微笑拈花三拜得髓開往繼來欺胡顢漢
0784a20: 菩提無樹亙古遍界芬芳洞水逆流至今滔天白浪
0784a21: 猶是建立一切掃蕩一切把住一切放行一切倒跨
0784a22: 玄沙之虎生擒雪嶺之蛇如斯奇特孰不丈夫諸禪
0784a23: 德那箇臺無月誰家灶弗煙自貴荷擔誠難委綰山
0784a24: 僧遠承諸祖慈蔭重開選佛道場循規蹈矩借路還
0784a25: 家且道正令當行一句又作麼生良久云不用插莖
0784a26: 煩帝釋大家扶起舊家風敘謝竟復舉法燈泰欽禪
0784a27: 師開堂山僧本欲居山藏拙養病過時柰緣先師有
0784a28: 未了底公案出來與他了卻時有僧出問如何是先
0784a29: 師未了底公案燈便打曰祖禰不了殃及兒孫曰過
0784a30: 在甚麼處燈曰過在我殃及你師云玉壺春色碧洞
0784b01: 悠珍也則法燈揭示殆盡然則尺短寸長又詎免敲
0784b02: 磕丹霞則不然老人現座道場鳳毛麟趾躋躋蹌蹌
0784b03: 而公案無有不了者既爾人天眾前何須今日這場
0784b04: 特地不見道放過即不可喝一喝結椎云諦觀法王
0784b05: 法法王法如是下座。
0784b06: 掃開山天然大師塔坐斷千差十方洞豁密移一步
0784b07: 文彩縱橫是以選官選佛芳聲恢弘於震旦鏟草掩
0784b08: 耳風流賣弄於人前禦寒則木佛移燒過訪而神機
0784b09: 莫測如斯辣狀真箇作家不肖遠孫某今來繼席聊
0784b10: 呈薄供特具瓣香恭對塔前揭示祖師蘊底始現前
0784b11: 大眾瞻仰獲益遂上香顧眾云還見祖師麼玲瓏八
0784b12: 面渾無隔永作閻浮照夜光。
0784b13: 上堂僧問正令全提十方坐斷宗乘舉唱三際該通
0784b14: 直捷一句請師垂範師便喝進云若不上來申此問
0784b15: 誰能得識少林機師又喝僧禮拜乃云寶鏡高懸頓
0784b16: 豁金剛正眼玄機舉唱恢彰不二宗猷頭頭揭示玉
0784b17: 轉珠回法法弘通輝天鑒地理事既以洞明正偏了
0784b18: 無回互然雖如是且朕兆未分一句又如何道良久
0784b19: 云石女呼回霜夜夢木人坐斷六門機。
0784b20: 上堂僧問法幢肇啟祖窟重隆四眾臨筵請師直指
0784b21: 師云獅子堂前輥繡毬進云如何是賓師云目前無
0784b22: 山僧進云如何是主師云此間無闍黎進云寶主今
0784b23: 已蒙師指即今一句乞重宣師打云既無山僧寧容
0784b24: 闍黎乃云有句無句箇裏無回互如藤倚樹真機有
0784b25: 卷舒樹倒藤枯多少人向這裏目瞪口呿且道淆訛
0784b26: 在甚麼處良久云要知香餌味須是碧潭龍。
0784b27: 上堂祖師心印教外別傳理性本自週圓機用何常
0784b28: 隱諱只因情存向背泣路多岐失衣內明珠受伶俜
0784b29: 辛苦幸逢場開選佛法究淵源既到寶山慎勿空手
0784b30: 喝一喝。
0784c01: 上堂僧問禾山打鼓頓碎千差羈網象骨輥毬立灰
0784c02: 萬有疑團吾師獨步丹霄今日將何指示師云鳶飛
0784c03: 戾天魚躍於淵進云最初句已己見越格超宗末後句
0784c04: 要且大眾願聞師云君子之道費而隱進云恁麼則
0784c05: 一點水墨兩處成龍去也師云識取鉤頭意莫認定
0784c06: 盤星僧擬議師便打乃云禾山打鼓聲和響順象骨
0784c07: 輥毬越格超宗碎羈網以千差而魚躍鳶飛灰疑團
0784c08: 於萬有而脫骨換胎誠能如是則世出世間所有皆
0784c09: 吾家故物可以道有句也得道無句也得道最初句
0784c10: 也得道末後句也得豈謂水墨一點而成龍兩處如
0784c11: 其未委不唯不識鉤頭之意亦且屑翻空則君子
0784c12: 之道費而隱又怎能瞥地。
0784c13: 晚參僧問如何是仰之彌高師云烏龜下水深藏六
0784c14: 進云如何是鑽之彌堅師云斃鼠貓兒口向天僧禮
0784c15: 拜師云瞻之在前僧起云忽焉在後時如何師便
0784c16: 棒乃舉青州希辨禪師垂問祖師道見處不從眼見
0784c17: 聞處不從耳聞靈雲香嚴正眼在甚麼處師云祖師
0784c18: 祇具一隻眼丹霞道見處必是眼見聞處必是耳聞
0784c19: 靈雲香嚴亦不出此見聞只不是正眼且道如何是
0784c20: 正眼識取青州和尚。
0784c21: 上堂僧問本源未委必無水乳之分正眼若明始有
0784c22: 玉石之辨舉揚宗旨須是作家汾陽十質同真一一
0784c23: 請師指示師云海月初昇天地耀玄珠出蚌萬家明
0784c24: 進云聲色不到語路不詮如何是一同一質師云西
0784c25: 望瑤池降王母東來紫氣滿函關進云疑心即錯動
0784c26: 念即乖如何是二同大事師云抖擻多年穿破衲襤
0784c27: 衫一半逐雲飛進云獅子遊行不假伴侶如何是三
0784c28: 總同參師云霜林影動獰龍起玉麈風生角虎飛進
0784c29: 云金錘影動寶劍光寒如何是四同真質師云明明
0784c30: 見色非干色歷歷聞聲不是聲進云截斷眾流不通
0785a01: 凡聖如何是五同遍普師云階前瓦礫翻筋斗碧沼
0785a02: 泥鰍上剎竿進云匝地波濤晴空霹靂如何是六同
0785a03: 具足師云苕帚糞箕咸瞬目石頭土塊盡揚眉進云
0785a04: 人人本具箇箇不無如何是七同得失師云霸王已
0785a05: 向烏江去豎起金雞賀太平進云不展戈矛大開武
0785a06: 庫如何是八同生殺師云大地萌芽猶未出滿林枯
0785a07: 葉已遭風進云清風颯颯綠水潺潺如何是九同音
0785a08: 吼師云石女拋梭聲戛戛木人打鼓韻鼕鼕進云把
0785a09: 斷要津佛祖罔極如何是十同得入師云一句曲含
0785a10: 千古韻萬重雲靄月輪孤進云木童拊掌石女揚眉
0785a11: 與甚麼人同得入師云鶯囀上林花滿地客遊三月
0785a12: 草侵天進云松簧歷歷蛙鼓鼕鼕與誰同音吼師云
0785a13: 殿角風鈴聲落落山頭瀑布響潺潺進云干戈擬息
0785a14: 良弓先藏作麼生同生殺師云印鑄印銷漢高將統
0785a15: 屬無由祇自傷進云波隨月照影逐日移何物同得
0785a16: 失師云路逢死蛇莫打殺無底籃子盛將歸進云朝
0785a17: 聞鼓響暮聽鐘聲那箇同具足師云虎嘯風生滄浪
0785a18: 活龍吟霧起碧波騰進云翹天日落把土成金何物
0785a19: 同遍普師云散關正望三泉路電影還逢後夜雷進
0785a20: 云赤水求珠孫臏打瓦何人同真質師云看取棚頭
0785a21: 弄傀儡抽牽全藉裏頭人進云泥豬跳癩狗橫身
0785a22: 孰與總同參師云功德天兮黑暗女擎拳合掌共歸
0785a23: 依進云橫身物外獨步今時那箇同大事師云豐干
0785a24: 行怪常騎虎拾得無知只牧牛進云初三十一中九
0785a25: 下七何物同一質師云昕夕蜉蝣營演若春秋蟪蛄
0785a26: 夢莊周進云祇如汾陽末後一喝還復神通妙用還
0785a27: 是法爾如然師云爛葛藤頭啼鴆鳥赤斑蛇口吐醍
0785a28: 醐進云作家宗師天然猶在師云莫把是非來辨我
0785a29: 浮生穿鑿不相關僧禮拜乃云暗裏抽橫骨明中坐
0785a30: 舌頭汾陽端的旨急薦莫綢繆喝一喝下座。
0785b01: 中秋晚參舉盤山示眾心月孤圓光吞萬象光非照
0785b02: 境境亦非存光境俱忘復是何物師喝一喝云是何
0785b03: 言歟洞山曰光境未忘復是何物師喝一喝云是何
0785b04: 言歟遂顧眾云大眾丹霞恁麼舉揚應時及節則不
0785b05: 無且道為人在甚麼處復喝一喝云是何言歟。
0785b06: 晚參舉報恩林泉從倫禪師因僧問法眼道我二十
0785b07: 年只作境話會既不作境話會合作麼生會泉曰猿
0785b08: 抱子歸青嶂裏鳥銜花落碧巖前師云大眾這般荅
0785b09: 話還是作境話會耶是不作境話會耶若作境話會
0785b10: 法眼不合恁麼道不作境話會報恩不合恁麼荅且
0785b11: 道淆訛在甚麼處具眼者試辨看。
0785b12: 上堂僧問寶鑒弘開凡聖集不昧宗乘請舉揚師云
0785b13: 水底金烏天上日眼中瞳子面前人進云如何是類
0785b14: 墮師云金背黃牛眠綠草銀蹄黑犬吠青天進云如
0785b15: 何是隨墮師云彌勒每逢花巷裏酒仙常臥妓樓前
0785b16: 進云如何是尊貴墮師云草店深宮無影跡出入慵
0785b17: 聽靜鞭聲乃云天無私蓋地無私載抗古摩今卷舒
0785b18: 自在牆壁瓦礫放光明萬象森羅增瑞彩田地穩密
0785b19: 的似虎靠山機絲不掛的獨超物外遂卓拄杖云不
0785b20: 與萬法為侶即是無諍三昧下座。
0785b21: 晚參舉玄沙師備禪師示眾世尊道吾有正法眼藏
0785b22: 付囑摩訶迦葉猶如話月曹溪豎拂子還如指月時
0785b23: 鼓山出曰月沙曰這箇阿師就我覓月山不肯卻
0785b24: 歸眾曰道我就他覓月師云玄沙鼓山恁麼道一人
0785b25: 具隻眼。
0785b26: 上堂舉乾峰和尚因雲門問請師荅話峰曰到老僧
0785b27: 也未曰恁麼則文偃在遲也峰曰恁麼那恁麼那曰
0785b28: 將謂候白更有候黑師云當機覿面提覿面當機捷
0785b29: 二老也則明辨端倪卷舒互換誠不媿其為賓主之
0785b30: 道何謂始終功不異志士盡心歡。
0785c01: 上堂舉香嚴上樹因緣雪竇曰樹上道即易樹下道
0785c02: 即難老僧上樹去也致將一問來鼓山曰香嚴大似
0785c03: 蕭何制律師云香嚴上樹犀因翫月紋生角虎頭出
0785c04: 問象被雷驚花入牙雪竇雖則依科判教且喜涇渭
0785c05: 有分只是鼓山檢點未免何謂誣人之罪以罪加之
0785c06: 喝一喝下座。
0785c07: 上堂舉溈山祐禪師因僧問如何是百丈真溈下禪
0785c08: 床叉手立問如何是和尚真溈卻上禪床坐師云通
0785c09: 身無隱相歷歷塵中混跡遍界絕遮藏明明舌拄上
0785c10: 齶會得如揭麗日於中天不會如潑黑墨於夜半。
0785c11: 晚參舉證道歌江月照松風吹永夜清霄何所為佛
0785c12: 性戒珠心地印霧露雲霞體上衣大慧曰這箇阿師
0785c13: 好與三十棒且道過在甚麼處不合偷常住物入衣
0785c14: 缽下師云永嘉罪不重科檢點將來大慧合喫三十
0785c15: 棒何故不見道來說是非者便是是非人。
0785c16: 上堂僧問如何是平常無生句師云石長無根草山
0785c17: 藏不動雲進云如何是玄妙無私句師云黃閣苔封
0785c18: 古沉潭夜月明進云如何是體明無盡句師云古洞
0785c19: 雲常砌金刀翦不開乃云夜明簾外視聽難通古鑒
0785c20: 光中纖塵不立借功施設轉位傍提不觸尊諱是名
0785c21: 知有良久云金鳳不栖無影樹峰巒纔動海雲遮擲
0785c22: 拂子下座。
0785c23: 為薙髮師復公訃音至設位小參古曲無聲獅絃別
0785c24: 調靈光卓越萬象潛輝穿開碧落灼然不涉程途撲
0785c25: 碎菱花箇裏渾忘朕跡所以不肖徒於三千里外見
0785c26: 此淆訛忍俊不禁當陽剖露遂上香顧眾云還見我
0785c27: 老師的的面目麼功忘位轉琴堂冷月隱香銷古殿
0785c28: 寒。
0785c29: 佛涅槃上堂鐘樓上念讚床腳下種菜是真精進是
0785c30: 名真法供養如來喝一喝。
0786a01: 解制上堂僧問動絃別曲則不問五位功勳乞舉揚
0786a02: 如何是向師云長安風月千門曉進云如何是奉師
0786a03: 云葵心傾去錦雲襄進云如何是功師云玉鞭金馬
0786a04: 閒終日進云如何是共功師云兜率無根下戴鼇進
0786a05: 云如何是功功師云無毛鐵鷂鑽天飛進云謝師指
0786a06: 示師云錯認胡笳作楚琴乃云有佛處不得住優缽
0786a07: 花開無影樹無佛處急走過陽春白雪誰能和卻憶
0786a08: 溈山水牯牛當陽推倒劉鐵磨卓拄杖云這段風流
0786a09: 說向君切忌逢人成話墮。
0786a10: 上堂舉子湖利蹤禪師於門下立牌曰子湖有一隻
0786a11: 狗上取人頭中取人心下取人足擬議即喪身失命
0786a12: 臨濟會下有二僧來參方揭簾湖便喝曰看狗僧回
0786a13: 首湖便歸方丈師云子湖機故迅捷也則拙因巧成
0786a14: 這僧回顧行腳眼何在當時伊道看狗一喝便行非
0786a15: 但截斷子湖伎倆抑且自有出身之路。
0786a16: 晚參舉羅山道閑禪師在禾山送同行矩長老出門
0786a17: 次山把拄杖向面前一攛矩無對山曰石牛攔古路
0786a18: 一馬勿雙鉤師云矩公無對其語如雷羅山雖善驗
0786a19: 人端的怎柰浪激千尋面龍王不顧還知石牛欄古
0786a20: 路一馬勿雙鉤麼識取鉤頭意莫認定盤星。
0786a21: 上堂僧問歷盡覺場始得家邦穩貼不經明匠未免
0786a22: 手眼生疏今幸猊座高登大眾佇聞法要師云金雞
0786a23: 初唱佳林曉隱隱行人過雪山進云如何是惜功明
0786a24: 位師云青宮未出前星耀萬國咸知少海風進云如
0786a25: 何是借位明功師云山河大地全皇化始信將軍帶
0786a26: 甲歸進云如何是不借借師云夜半寒潭清若鏡一
0786a27: 聲高樹野猿啼進云如何是全超不借借師云石虎
0786a28: 叫時山谷響木人吼處鐵牛驚僧禮拜乃云機絲不
0786a29: 掛文彩輝騰於八表隨流得旨妙用響應於萬方頭
0786a30: 頭以空合空歷歷蓋聲蓋色不是神通遊戲亦非法
0786b01: 爾如然雖然如是拈拄杖云靈苗瑞草和根拔滿地
0786b02: 從教荊棘生卓拄杖下座。
0786b03: 浴佛上堂未離兜率降皇城纔出通身是禍根引得
0786b04: 兒孫鼓粥氣一年一度惡湯淋乃豎拂子云釋迦老
0786b05: 子來也降生於山僧拂子頭上指天指地目顧周行
0786b06: 說黃道白欺胡顢漢是以跛腳阿師忍俊不禁道我
0786b07: 當時若見一棒打殺貴圖天下太平善哉這棒打得
0786b08: 透頂透底縱始瞿曇八面威風只得飲氣吞聲遂揮
0786b09: 拂子顧眾云還有知恩報恩的麼莫怪渠儂多意氣
0786b10: 他家曾蹋上頭關。
0786b11: 上堂舉萬松因僧問向道莫去歸來背父如何得不
0786b12: 背父去松曰切忌回頭師云轉身就父退位朝君猶
0786b13: 是奴兒婢子邊事然則壺天日月空劫離微萬松提
0786b14: 撕故是殆盡只不無其責何謂不見道但形文彩即
0786b15: 屬染污。
0786b16: 上堂神鋒卓越寶鑒光寒予奪開遮正偏回互劫外
0786b17: 真風活脫就中厥旨無私明明百草頭明明祖師意
0786b18: 果能智照洞豁自合機前契悟遂拈拄杖顧眾云還
0786b19: 委悉麼髑髏無喜識枯木有龍吟卓拄杖下座。
0786b20: 除夕小參迅速光陰彈指已己週一載未明大事應須
0786b21: 剋究勿怠若乃情窮理極更要進步竿頭打翻漆桶
0786b22: 始其慶快亦不致今日惶惑昔僧問石門年窮歲盡
0786b23: 時如何門曰東村王老夜燒錢若據荅處詞豐理備
0786b24: 句活機圓神通妙用則不無難免這僧逐境飄流今
0786b25: 日有問丹霞年窮歲盡時如何只對道依舊從頭起
0786b26: 然雖如是擊拂子云惱亂春風卒未休來年更有新
0786b27: 條在下座。
0786b28: 舉介衡慧維那立僧上堂張羅布網意在丹山鸑鷟
0786b29: 擲釣垂綸祇求海底鯤鯨幾年空立江山今日異苗
0786b30: 始獲既爾果熟香飄不敢拗直作曲特對人天眾前
0786c01: 兩手分付遂顧左右云且道分付後又作麼生逆流
0786c02: 一滴乾坤潤斧鋒藏遍界聞擊拂子下座。
0786c03: 至節小參靈機覿露妙道虛玄造化無私榮枯各異
0786c04: 所謂有物先天地秤錘捏出汁無形本寂寥石人仰
0786c05: 面眺能為萬象主拂子不離手不逐四時凋三冬枯
0786c06: 木秀九夏雪花飄若向這裏洞明正好搖鈴振鐸嘯
0786c07: 月吟風管甚君子道長小人道消其或未然須知雲
0786c08: 外孤峰頂別有靈枝帶露寒。
0786c09: 示眾舉誌公垂語曰終身拈香擇火不知身是道場
0786c10: 玄沙曰終日拈香擇火不知真箇道場師云一人頭
0786c11: 上是天一人腳下是地雖則天地同根要且覆載不
0786c12: 一丹霞道終日拈香擇火珍重拈香擇火。
0786c13: 上堂當爐不避火迸當言不避截舌南山虎咬大蟲
0786c14: 虛空頭迸鮮血黃河水出崑崙碓胔花開五葉卓拄
0786c15: 杖云要識真金火裏看棒頭有眼明如日。
0786c16: 上堂師驀召大眾眾舉首師云是甚麼良久云不可
0786c17: 雪上更加霜便下座。
0786c18: 除夕上堂一句無私十方匪隔隨流演妙作戲逢場
0786c19: 點胸點筋故是嘉聲克肖稱揚稱擲未可龜鑒來茲
0786c20: 只貴一毛頭識得根源自然風行草偃那管杓大碗
0786c21: 粗雖然當恁麼時應時納祐一句又作麼生良久云
0786c22: 髮從今夜白新向五更來下座。
0786c23: 晚參舉普化禪師見馬步使出喝道化亦喝道作相
0786c24: 撲勢馬步使令人打五棒化曰似即似是即未是師
0786c25: 云普化相撲似乎卞和獻玉步使五棒且喜賞罰分
0786c26: 明祇如道似即似是即未是又作麼生若是孔門真
0786c27: 弟子自然知道化三千。
0786c28: 上堂僧問大施門開海闊聖凡同聚會法輪大轉人
0786c29: 天緇白盡皈依則且置如何是君師云萬機無隱諱
0786c30: 進云如何是臣師云眉底帶重輪進云如何是君視
0787a01: 臣師云天共白雲曉進云如何是臣向君師云水和
0787a02: 明月流進云如何是君臣道合師云金殿臥清風進
0787a03: 云自從分派曹溪後洞水逆流遍大千師云知是般
0787a04: 事便休乃舉萬松因僧問諸佛不出世為甚麼卻向
0787a05: 皇宮生松曰青山常舉足師云渾金璞玉窮理盡微
0787a06: 苟非那邊徹證斯鋒誠難而攖還委青山常舉足的
0787a07: 意旨麼兒孫得力室內不知。
0787a08: 示眾舉藥山惟儼禪師久未陞座院主白曰大眾久
0787a09: 思法誨請和尚說法山令打鐘眾集山陞座良久便
0787a10: 下座歸方丈院主隨後曰和尚適來許為大眾說法
0787a11: 何得不垂一言山曰經有經師論有論師怎怪得老
0787a12: 僧師云單旂突兀院主不無其略惜乎予奪未善致
0787a13: 令羊亡岐路藥山故是權衡在握擎縱任施祇不合
0787a14: 繁辭太殺若是丹霞待他問何得不垂一言只對道
0787a15: 將謂別有那他擬動脣吻攔腮便摑雖然當時下得
0787a16: 這副手腳不惟令伊直下知歸向後必當別有生涯。
0787a17: 上堂自地登高易從空放下難若能玄會得北斗面
0787a18: 南看喝一喝下座。
0787a19: 說戒上堂承言須會宗勿自立規矩遂揮拂子云盧
0787a20: 舍那吐廣長舌普利群機無間歇四棄八棄徹底宣
0787a21: 五篇七聚從頭決無文心印永流傳聖道鎡基大建
0787a22: 立斷妄證真為敷揚摩訶般若波羅蜜山僧見他恁
0787a23: 麼道亦是缽盂安柄遂震威一喝尊者見此一喝祇
0787a24: 得無言可對無理可申便向虛空中打箇筋斗走向
0787a25: 諸人鼻孔裏去也還見麼若也見得一任天堂地獄
0787a26: 虎穴魔宮劍樹刀山頭頭樂事其或未然莫道此間
0787a27: 山勢嶮前途更有最高峰下座。
0787a28: 受雙林復請退院上堂古德道去去實不去途中好
0787a29: 善為來來實不來路上莫虧危大小古德元來小膽
0787a30: 子我為法王於法自在要去便去要來便來善為虧
0787b01: 危總不見有雖然事無一向每憶老人法席省覲未
0787b02: 遑者皆因祖庭心事未妥恐失諸方緇素所望是以
0787b03: 統眾入山撫慰時機江頭挂帆諒以春間無恙不意
0787b04: 崑石禪德璽足千里持諸護法簡入山請山僧復住
0787b05: 雙林引起葛藤如許一時把攔不住可憐生依舊刺
0787b06: 腦又入膠盆去也遂以拄杖架肩云頭頂笠腰肩包
0787b07: 清風明月杖頭拋下座。
0787b08: 
0787b09: 
0787b10: 文穆念禪師語錄卷第二終
