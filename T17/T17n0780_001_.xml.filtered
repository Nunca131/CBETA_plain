0715c04: 
0715c05: 
0715c06: No. 780 [No. 781]
0715c07: 佛說十力經
0715c08: 
0715c09: 大唐貞元新譯十地等經記
0715c10: 新譯十地經及迴向輪經十力經等者。即上
0715c11: 都章敬寺沙門悟空本名法界。因使罽賓。於
0715c12: 中天竺國之所得也。師本京兆雲陽人也。鄉
0715c13: 號青龍。里名嚮義。俗姓車氏。字曰奉朝。後
0715c14: 魏拓拔之胤裔也。天假聰敏。志尚典墳。孝
0715c15: 悌居家。忠貞奉國。遇。
0715c16: 玄宗至道大聖大明孝皇帝。孝理天下。萬國
0715c17: 歡心。八表稱臣。四夷欽化。時罽賓國。願附。
0715c18: 聖唐。使大首領薩波達幹與本國三藏舍利
0715c19: 越魔。天寶九載庚寅之歲。來詣闕庭。獻求
0715c20: 和。請使巡按。次於明年辛卯之祀。玄宗皇
0715c21: 帝中使內侍省內寺伯賜緋魚袋張韜光。
0715c22: 將國信物。行官奉傔四十餘人。蒙恩授奉朝
0715c23: 左衛涇州四門府別將員外置同正員令。隨
0715c24: 使臣取安西路。次勒國。次度山。至楊
0715c25: 興嶺及播蜜川五赤匿國亦云式匿。次護蜜國。次拘
0715c26: 緯國。次葛藍國。次藍婆國。次孽和國。次烏
0715c27: 仗那國亦云烏長及烏纏國。茫平聲呼虐伽反勃國。及高頭城。
0715c28: 次摩但國。次信度城近信度河也亦云信圖或云辛頭城。至十二載
0715c29: 癸巳二月二十一日。至乾陀羅國梵音正曰健邏國。此
0716a01: 即罽賓東都城也。王者冬居此地。夏處罽賓。
0716a02: 隨其暄涼以順其性。時王極垂禮接。祇奉國
0716a03: 恩。使還對辭并得信物。獻進奉旋歸大唐。
0716a04: 奉朝當為重患。纏綿不堪勝致。留寄健邏
0716a05: 國中。使歸朝後漸痊平。誓心歸佛。遂投舍
0716a06: 利越魔三藏。落髮披緇。願早還鄉對見明主。
0716a07: 侍覲父母忠孝兩全。時蒙三藏賜與法號。梵
0716a08: 云達摩都。唐言以翻名為法界。時年二十
0716a09: 有七方得出家。即當肅宗文明武德大聖大
0716a10: 宣孝皇帝至德二載丁酉歲也。洎二十九於
0716a11: 迦溼彌羅國進受近圓。請文殊矢涅地地移反平聲呼
0716a12: 唐言翻為正智。為鄔波耶唐言親教師安西云和上鄔不羼提唐言闕為
0716a13: 羯磨阿遮利耶唐言軌範師若至四鎮安西云阿闍梨訛略耳。里魏巍屈反入聲呼
0716a14: 地平聲同上唐言闕為教授阿遮利耶同上。三師七證授以
0716a15: 律儀。於蒙鞮寺諷聲聞戒。諷畢聽習根本律
0716a16: 儀。然於北天竺國皆薩婆多學也唐言根本說一切有。然
0716a17: 此蒙鞮寺者。北天竺王踐位後建茲寺矣。梵
0716a18: 云蒙鞮微賀羅。微賀羅者唐言住處。住處即
0716a19: 寺也。次有阿彌陀婆挽免煩反平聲呼寺。次有阿難儀
0716a20: 寺。次有繼者岑寺。次有惱也羅寺。次有惹
0716a21: 惹而者反寺。次有將軍寺。次有也里特勒寺。
0716a22: 突厥王子置也。次有可敦寺。突厥皇后置也。
0716a23: 此國伽藍三百餘所。靈塔瑞像。其數頗多。或
0716a24: 阿育王及五百阿羅漢之所建立也。如是巡
0716a25: 禮。兼習梵語。經遊四年。夙夜虔心。未曾暫
0716a26: 捨。其國四周山為外郭。總開三路以設關防。
0716a27: 東接吐蕃北通勃律。西門一路通乾陀羅。別
0716a28: 有一途常時禁斷。天軍行幸方得暫開。法界
0716a29: 至於第四年。後出迦溼蜜國入乾陀羅城。於
0716b01: 如羅灑王寺中安置。其寺王所建立。從王為
0716b02: 名。王即上古罽膩吒王之胄胤也。次有可忽
0716b03: 哩寺王子名也。繽芝寺王女名也。復有旃檀
0716b04: 忽哩寺王弟名也。此皆隨人建立。從彼受名。
0716b05: 次有特勤灑寺突厥王子造也。可敦寺突厥
0716b06: 皇后造也。復有阿瑟吒寺薩緊忽哩寺罽膩
0716b07: 吒王聖塔寺罽膩吒王演提灑寺。此寺復有
0716b08: 釋迦如來頂骨舍利。有罽膩吒王伐龍宮沙
0716b09: 彌寺。如是巡禮又經二年。即當代宗眷文
0716b10: 孝武皇帝廣德二年甲辰歲也。從此南遊中
0716b11: 天竺國親禮八塔。往迦毘羅伐窣城。佛降
0716b12: 生處塔。次摩揭提國。菩提道場成佛處塔。於
0716b13: 菩提寺夏坐安居。次波羅斯城仙人鹿野
0716b14: 苑中轉法輪處塔。次鷲峰山說法華等經處
0716b15: 塔。次廣嚴城。現不思議處塔。次泥多城。
0716b16: 從天降下三道寶階塔亦云寶橋。次室羅伐城逝多
0716b17: 林給孤獨園。說摩訶般若波羅蜜多度諸外
0716b18: 道處塔。次拘尸那城娑羅雙林。現入涅槃處
0716b19: 塔。如是八塔右遶供養瞻禮略周。次於那爛
0716b20: 陀寺中住經三載。又至烏仗那國尋禮聖蹤
0716b21: 住茫平聲呼虐迦反勃寺。復有蘇訶拔提寺唐言日宮寺也。
0716b22: 茫拔提寺唐言蓮華寺。如是往來遍尋聖跡。與大
0716b23: 唐西域記說無少差殊。思戀　聖朝本生父
0716b24: 母內外戚屬。焚灼其心念鞠育恩深昊天罔
0716b25: 極。發願歸國瞻覲。
0716b26: 君親。稽首諮詢越魔三藏。三藏初聞至意不
0716b27: 許。法界以理懇請于再三。三藏已於天寶九
0716b28: 年。曾至唐國日常讚慕摩訶支那。既見懇誠
0716b29: 方遂所請。乃手授梵本十地經及迴向輪經
0716c01: 并十力經。共同一夾并大聖釋迦牟尼佛一
0716c02: 牙舍利。皆頂戴慇懃悲淚而授。將為信物奉
0716c03: 獻聖皇。伏願漢地傳揚廣利群品。法界頂跪
0716c04: 拜受悲淚禮辭。當欲汎海而歸。又慮滄波險
0716c05: 阻。乃取北路還歸帝鄉。
0716c06: 我聖神文武皇帝。聖德遠被聲震五天。道邁
0716c07: 羲軒威加八表。慕仰三寶信重一乘。異域
0716c08: 輸金重譯來貢。法界所將舍利及梵本經。自
0716c09: 彼中天來至漢界。凡所經歷。貨羅國五十
0716c10: 七蕃中。有一城號骨咄國。城東不遠有一小
0716c11: 海。其水極深。當持牙經南岸而過。時彼龍
0716c12: 神知有舍利。地土搖動玄雲揜興霹靂震雷
0716c13: 雹雨驟墮。有一大樹不遠海邊。時與眾商投
0716c14: 於樹下。枝葉摧落空心火燃。時首領商普告
0716c15: 眾曰。誰將舍利異寶殊珍。不爾龍神何斯
0716c16: 怒。有即持出投入海中。無令眾人受茲惶怖。
0716c17: 法界是時懇心祈願。放達本國利濟邦家。所
0716c18: 獲福因用資龍力。從日出後洎于申時。祈祝
0716c19: 至誠雲收雨霽。僅全草命。漸次前行至拘蜜
0716c20: 支國。王名頓散灑。次惹瑟知國王名黑未
0716c21: 梅。次至式匿國。如是行李經歷三年。備涉艱
0716c22: 難捐軀委命誓心報國。願奉　君親聖慈曲
0716c23: 臨漸屆勒一名沙勒。時王裴冷冷。鎮守使魯陽。
0716c24: 留住五月。次至于闐亦云于遁或云丹。梵云瞿薩怛那
0716c25: 唐言地乳國。王尉遲曜。鎮守使鄭據延住六月。次
0716c26: 威戎城亦名浣國。正曰怖污國。鎮守使蘇
0716c27: 岑。次據瑟得城使賈詮。次至安西。四鎮節
0716c28: 度使開府儀同三司撿挍右散騎常侍安西
0716c29: 副大都護兼御史大夫郭昕。龜茲國王白環
0717a01: 亦云丘茲正曰屈支城。西門外有蓮花寺。有三藏
0717a02: 沙門名勿提提犀魚唐云蓮花精進。至誠祈請譯出十
0717a03: 力經。可三紙許以成一卷。三藏語通四鎮梵
0717a04: 漢兼明。此十力經佛在舍衛國說。安西境內
0717a05: 有前踐山。前踐寺復有耶婆瑟山。此山
0717a06: 有水滴霤成音。每歲一時採以為曲。故有耶
0717a07: 婆瑟寺。東西拓厥寺阿遮哩貳寺。於此城
0717a08: 住一年有餘。次至烏耆國王龍如林。鎮守
0717a09: 使楊日祐。延留三月。從此又發至北庭州。
0717a10: 本道節度使御史大夫楊襲古。與龍興寺僧。
0717a11: 請于闐國三藏沙門尸羅達摩唐言戒法譯十地
0717a12: 經。三藏讀梵文并譯語。沙門大震筆授。沙
0717a13: 門法超潤文沙門善信證義沙門法界證梵文
0717a14: 并譯語。迴向輪經翻譯准此。翻經既畢繕寫
0717a15: 欲終。時逢聖朝四鎮北庭。宜慰使中使
0717a16: 明秀來至北庭。洎貞元五年己巳之歲九月
0717a17: 十三日。與本道奏事官節度押衙牛昕安西
0717a18: 道奏事官程鍔等。隨使入朝。當為沙河不通
0717a19: 取迴鶻路。又為單于不信佛法。所齎梵夾不
0717a20: 敢持來。留在北庭龍興寺藏。所譯漢本隨使
0717a21: 入都。六年二月來到上京。有令於躍龍門
0717a22: 使院安置。中使明秀。遂將釋迦真身一牙
0717a23: 舍利及所譯經。進奉入內。天恩宣付左神策
0717a24: 軍。令寫此經本。與佛牙舍利一時進來。時左
0717a25: 街功德使竇文場。准裝寫進奉闕庭兼奏。
0717a26: 從安西來無名僧悟空。年六十舊名法界。俗
0717a27: 姓車名奉朝。請住章敬寺。其年二月二十五
0717a28: 日。奉宣與正度。餘依又本道節度奏事官。
0717a29: 以俗姓車奉朝名銜奏。至五月十五日。授
0717b01: 壯武將軍守左金吾衛大將軍員外置同正員
0717b02: 兼試太常卿。爰有制日。伊西庭節度奏事
0717b03: 官節度押衙同節度副使雲麾將軍守左金吾
0717b04: 衛大將軍員外置同正員牛昕等。並越自流
0717b05: 沙涉于陰國。奉三軍向化之慕。申萬里戀闕
0717b06: 之誠。雨雪載霏行邁無已。方貢善達。復命言
0717b07: 旋。舉范入計之勞。慰斑超出遠之思。俾昇
0717b08: 崇祑。以勸使臣可依前件。是歲也天恩正名
0717b09: 冠冕兼履。昔名法界今字悟空。捧戴漸惶不
0717b10: 任感懼。乃歸章敬次及鄉園。訪問二親墳
0717b11: 樹已拱。兄弟子姪家無一人。遠諸房少得
0717b12: 聞見。凡所來往經四十年。辛卯西征于今庚
0717b13: 午。悲不奉養喜遇明時。所進牙經願資聖壽。
0717b14: 其所進十地經。依常途寫一百二十一紙成
0717b15: 部勒為九卷。此經佛初成正覺已經二七日。
0717b16: 住他化自在天宮摩尼寶藏殿說。迴向輪經。
0717b17: 佛在金剛摩尼寶山中與大菩薩說。譯成
0717b18: 三紙半以為一卷。其十力經如前所說。譯
0717b19: 成三紙復為一卷。三部都計一百二十九紙。
0717b20: 總十一卷同為一帙。然為斯經未入目錄。伏
0717b21: 恐年月深遠人疑偽經今請編入大唐貞元續
0717b22: 開元釋教錄。伏以一辭聖唐于今四代。凌霜
0717b23: 冒雪經四十年。尋禮聖蹤所經國邑。或一瞻
0717b24: 禮或漸旬時。或經累旬或盈數月。或住一歲
0717b25: 二三四年。或遇吉祥或遭劫賊。安樂時少憂
0717b26: 惱處多。不能宣心一一屢說。幸逢明聖略舉
0717b27: 大網。伏乞施行流傳永代。沙門圓照自惟疵
0717b28: 賤素無藝能。喜遇明時再登翻譯。續修圖紀
0717b29: 讚述真乘。并修大唐貞元續開元釋教錄。悟
0717c01: 空大德具述行由託余記之。以附圖錄聊以
0717c02: 驗其事也。久積歲年詰問根源。恭承口訣詞
0717c03: 意拙編其次云。大雅碩才願詳其志也。
0717c04: 
0717c05: 
0717c06: 佛說十力經
0717c07: 
0717c08: 三藏沙門勿提提犀魚於
0717c09: 安西蓮花寺譯畢進上
0717c10: 如是我聞。一時佛在舍衛國祇樹給孤獨園。
0717c11: 爾時世尊告諸苾芻。汝等當知諸佛如來應
0717c12: 正等覺具足十力。具十力故得名如來應正
0717c13: 等覺尊勝殊特雄猛自在。能轉無上清淨梵
0717c14: 輪。於大眾中正師子吼。何等為十。所謂如
0717c15: 來應正等覺。於是處如實知是處。於非處如
0717c16: 實知非處。皆如實知。若諸如來應正等覺。
0717c17: 於是處如實知是處。於非處如實知非處。以
0717c18: 如實知處非處故。是名第一處非處智力。具
0717c19: 此力故得名如來應正等覺。尊勝殊特雄猛
0717c20: 自在。能轉無上清淨梵輪。於大眾中正師子
0717c21: 吼。復次如來應正等覺。於諸有情過去未來
0717c22: 現在諸業。及諸法互觸應異熟皆如實知。若
0717c23: 諸如來應正等覺。於諸有情過去未來現在
0717c24: 諸業。及諸法互觸應異熟如實知故。是名第
0717c25: 二業異熟智力。具此力故得名如來應正等
0717c26: 覺。尊勝殊特雄猛自在。能轉無上清淨梵輪。
0717c27: 於大眾中正師子吼。
0717c28: 復次如來應正等覺。於諸有情於一切靜慮
0717c29: 解脫等持。雜染清淨解脫清淨。建立剎別
0718a01: 皆如實知。若諸如來應正等覺。於諸有情於
0718a02: 一切靜慮解脫等持。雜染清淨解脫清淨。建
0718a03: 立剎別如實知故。是名第三靜慮解脫等持
0718a04: 智力。具此力故得名如來應正等覺。尊勝殊
0718a05: 特雄猛自在。能轉無上清淨梵輪。於大眾中
0718a06: 正師子吼。
0718a07: 復次如來應正等覺。於諸有情諸根勝劣皆
0718a08: 如實知。若諸如來應正等覺。於諸有情諸根
0718a09: 勝劣如實知故。是名第四根上下智力。具此
0718a10: 力故得名如來應正等覺。尊勝殊特雄猛自
0718a11: 在。能轉無上清淨梵輪。於大眾中正師子
0718a12: 吼。
0718a13: 復次如來應正等覺。於諸有情種種樂欲勝
0718a14: 解剎別皆如實知。若諸如來應正等覺。於諸
0718a15: 有情種種樂欲勝解剎別如實知故。是名第
0718a16: 五種種樂欲勝解剎別智力。具此力故得名
0718a17: 如來應正等覺。尊勝殊特雄猛自在。能轉無
0718a18: 上清淨梵輪。於大眾中正師子吼。
0718a19: 復次如來應正等覺。於諸有情於一切世間
0718a20: 非一種種諸界種性剎別皆如實知。若諸如
0718a21: 來應正等覺。於諸有情於一切世間非一種
0718a22: 種諸界種性剎別如實知故。是名第六種種
0718a23: 諸界智力。具此力故得名如來應正等覺。
0718a24: 尊勝殊特雄猛自在能轉無上清淨梵輪。於
0718a25: 大眾中正師子吼。
0718a26: 復次如來應正等覺。於諸有情於遍趣行皆
0718a27: 如實知。若諸如來應正等覺。於諸有情於遍
0718a28: 趣行如實知故。是名第七遍趣行智力。具此
0718a29: 力故得名如來應正等覺。尊勝殊特雄猛自
0718b01: 在。能轉無上清淨梵輪。於大眾中正師子吼。
0718b02: 復次如來應正等覺。於諸有情過去無量諸
0718b03: 宿住事。假使一生乃至十生。或二十生乃至
0718b04: 百生千生。或無量生或一增減劫。乃至百千
0718b05: 無量諸增減劫皆如實知。諸有情類若干名
0718b06: 字。如是方所如是種姓。如是飲食如是苦
0718b07: 樂。如是壽命住時修短。彼處壽命盡彼處受
0718b08: 生。此處命盡此處受生。彼處壽命所有諸行。
0718b09: 諸識諸想如實知故。是名第八宿住智力。具
0718b10: 此力故得名如來應正等覺。尊勝殊特雄猛
0718b11: 自在。能轉無上清淨梵輪。於大眾中正師子
0718b12: 吼。
0718b13: 復次如來應正等覺。於諸有情以淨天眼超
0718b14: 過於人。見諸有情死時生時。善不善色勝劣
0718b15: 等行。行善不善感善不善皆如實知。復見有
0718b16: 情起身惡行及口意業。毀謗賢聖起大邪見。
0718b17: 作邪見業具此業緣。身壞命終墮三惡道。復
0718b18: 見有情起身善行及口意業。不謗賢聖不毀
0718b19: 正信。心為正見起正見業具此業緣。身壞命
0718b20: 終得生天上如實知故。是名第九死生智力。
0718b21: 具此力故得名如來應正等覺。尊勝殊特雄
0718b22: 猛自在。能轉無上清淨梵輪。於大眾中正師
0718b23: 子吼。
0718b24: 復次如來應正等覺。於諸漏盡靜慮。心解脫
0718b25: 慧解脫自證通慧而住。我生已盡梵行已立
0718b26: 所作已辦不受後有皆如實知。若諸如來應
0718b27: 正等覺。於漏盡靜慮心解脫慧解脫自證通
0718b28: 慧而住。我生已盡梵行已立所作已辦不受
0718b29: 後有如實知故。是名第十漏盡智力。具此力
0718c01: 故得名如來應正等覺。尊勝殊特雄猛自在。
0718c02: 能轉無上清淨梵輪。於大眾中正師子吼。
0718c03: 爾時世尊說是經已。諸苾芻眾天龍藥叉乾
0718c04: 闥婆阿素洛等。皆大歡喜信受奉行。
0718c05: 佛說十力經
