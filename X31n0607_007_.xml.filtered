0316b01: 
0316b02: 
0316b03: 妙法蓮華經科註卷第七
0316b04: 
0316b05: 姚秦三藏法師　鳩摩羅什奉　詔譯
0316b06: 上天竺講寺住山比丘　一如　集註
0316b07: 妙法蓮華經妙音菩薩品第二十四
0316b08: 昔奉雲雷音王佛十萬種伎今遊化他土音樂自
0316b09: 隨昔奉八萬四千寶今爾許道器眷屬圍繞昔
0316b10: 得一切眾生語言陀羅尼今以普現色身以妙音
0316b11: 聲吼十方弘宣此教故名妙音品此品明菩薩
0316b12: 以難思之力隨類流通此經眾生但見其莫測
0316b13: 其本即是化他門中第二意也妙樂云此文具三
0316b14: 釋初因緣次昔得下約教次此品下本唯無觀
0316b15: 心因緣甚略且義立者音樂是世界自隨是為人
0316b16: 奉是對治道器是第一義。△次妙音觀音明受
0316b17: 命弘經弟子二初妙音菩薩品六初放光東召。
0316b18: 爾時釋迦牟尼佛至白毫光明照其國。
0316b19: 大人相者大相海也體毛功德不及一好功德
0316b20: 眾好功德不及一相功德諸相從下向上展轉相
0316b21: 勝不及白毫功德白毫功德不及肉髻功德故是
0316b22: 大人相也此相業者從孝順師長起今放是光召
0316b23: 本弟子使弘中道之經利益大機者也白毫從一
0316b24: 道清淨起今放此光令弘此法也問佛有緣弟子
0316c01: 布滿十方何故召東說西不論八方耶答此有所
0316c02: 表淨名云日月何意行閻浮提欲以光明除眾暗
0316c03: 暝東是光始西是其終有始有終者其唯聖人乎
0316c04: 未發心者令其發心未究竟者令其究竟一菩薩
0316c05: 既爾諸眾亦然一方既爾諸方亦然聖不煩文舉
0316c06: 一蔽諸故但言東西耳妙樂云言本弟子者照非
0316c07: 無緣本曾關涉名昔為本未必久本召東說西者
0316c08: 問意謂十方菩薩豈皆無緣何故放光但召東方
0316c09: 妙音竟次說西方觀世音。△二奉命西來二初發
0316c10: 來緣六初經家敘三初敘福由。
0316c11: 爾時一切淨光莊嚴國中至無量百千萬億諸佛。
0316c12: 此敘福由者由值先佛多也妙樂云既值多佛亦
0316c13: 是慧由但是文略。△二敘智慧。
0316c14: 而悉成就甚深智慧。
0316c15: 甚深智慧即智慧莊嚴也妙樂云經云悉又云甚
0316c16: 深故是圓慧。△三敘福德。
0316c17: 得妙幢相三昧至恒河沙等諸大三昧。
0316c18: 十六三昧即福德莊嚴也妙樂云三昧屬定對慧
0316c19: 名福尚異三教豈同世有又此十六並是法華三
0316c20: 昧異名。○補註云得字通冠一十六句即證得也
0316c21: 三千體寂超一切無相而相名妙幢相性淨無
0316c22: 染具常樂我名為淨德大威德陀羅尼經云宿王
0316c23: 乃是月之異名權智照機善巧逗會名宿王戲不
0316c24: 緣生法偏小之慈不緣而緣緣於平等大慈名為
0317a01: 無緣一心三智印一切法無非佛法名為智印解
0317a02: 一切眾生語言如前藥王品引大寶積經云云大
0317a03: 品經云住是三昧集諸三昧功德名集一切功德
0317a04: 六根無染互用自在名為清淨化物自在遊諸世
0317a05: 間譬如兒戲名神通遊戲平等大慧如炬除暗名
0317a06: 為慧炬性具萬德緣了莊嚴融通自在名莊嚴王
0317a07: 性淨照明離諸垢染又大品經云住是三昧不得
0317a08: 諸三昧垢又悲華經云於諸法中不見有垢名淨
0317a09: 光明一念淨心具足權實功德含攝一切名為淨
0317a10: 藏即邊之定不共偏小名為不共實智依空而不
0317a11: 住空名為日旋如上三昧之義準補註箋難二書
0317a12: 而釋。△二被光照。
0317a13: 釋迦牟尼佛光照其身。
0317a14: △三辭本佛。
0317a15: 即白淨華宿王智佛言至莊嚴王菩薩藥上菩薩。
0317a16: △四誡至誡。
0317a17: 爾時淨華宿王智佛至若佛菩薩及國土生下劣想。
0317a18: 然妙音乃是法身大士故不肅而成至此見穢寧
0317a19: 生劣想或恐所將眷屬有未達者故寄彼而規此
0317a20: 耳夫佛身與理相稱不得見卑小而忘其尊嚴此
0317a21: 約如來座為誡也夫師及弟子智斷具足師既施
0317a22: 權弟子亦隱其實此約如來衣為誡也夫依報國
0317a23: 土皆正報所感如來慈臨大千宜須高須下勿
0317a24: 依報而忽正報此約如來室為誡也妙樂云肅延
0317b01: 進也規謂規模初云約座為誡者依空亡相身是
0317b02: 有相理為妙空一塵之身咸與理等況丈六之質
0317b03: 生劣想耶次約衣為誡者佛及弟子身俱下劣者
0317b04: 俱隱寂忍而耐其拙三約室為誡者應身既住無
0317b05: 緣大慈即安其穢土也。△五受佛旨。
0317b06: 妙音菩薩白其佛言至如來功德智慧莊嚴。
0317b07: 如來力是座力神通力是室力莊嚴力是衣力此
0317b08: 受弘經之大旨利物之宗要故能不動彼土遊化
0317b09: 十方也。△六現來相六初遣蓮華。
0317b10: 於是妙音菩薩不起于座至甄叔迦寶以為其臺。
0317b11: 補註云閻浮檀金者西域有河近閻浮樹此河因
0317b12: 樹得名其金出彼河中故名也甄叔迦此云赤色
0317b13: 寶西域記云甄叔迦樹其華赤色大如手此寶色
0317b14: 似此華因名之。△二文殊問。
0317b15: 爾時文殊師利法王子至甄叔迦寶以為其臺。
0317b16: △三釋迦答。
0317b17: 爾時釋迦牟尼佛至亦欲供養聽法華經。
0317b18: △四請見相。
0317b19: 文殊師利白佛言至彼菩薩來令我得見。
0317b20: △五明推功。
0317b21: 爾時釋迦牟尼佛至當為汝等而現其相。
0317b22: △六明命來。
0317b23: 時多寶佛告彼菩薩至文殊師利法王子欲見汝身。
0317b24: 問若文殊位下辭不應求見若文殊位高相來那
0317c01: 忽不識答雖同一位有始中終止此一事不知無
0317c02: 忝高位又眾中見瑞不了發起令知故問佛爾妙
0317c03: 樂云若文殊位下等者妙音辭彼佛時乃云欲見
0317c04: 文殊豈可遠來求見下位若文殊位高見華應識
0317c05: 何以問佛答中二義比文殊位高或同是補處
0317c06: 一位之中分始中終或同是古佛則無高下同位
0317c07: 居始未謝不知忝者辱也豈一事不知成屈辱耶
0317c08: 又大眾無敢問者文殊雖高為眾發起示為不知
0317c09: 耳。○未謝等者謝去也言無明未去故不知也。△
0317c10: 二正發來六初眷屬經歷。
0317c11: 於時妙音菩薩於彼國沒至百千天樂不鼓自鳴。
0317c12: △二敘相登臺。
0317c13: 是菩薩目如廣大青蓮華葉至娑婆世界耆闍崛山。
0317c14: 肇法師註維摩經云天竺有青蓮華其葉脩廣青
0317c15: 白分明有眼目之相故云目如廣大等也那羅延
0317c16: 此云力士。△三問訊傳旨。
0317c17: 到已巳下七寶臺至安隱少惱堪忍久住不。
0317c18: 今經三處問訊病惱先達以三義通之一順同居
0317c19: 施化境本生身示同人法故二約禮儀法爾而然
0317c20: 故三約三身通大小故如涅槃經云華嚴是大乘
0317c21: 生相涅槃是大乘滅相安樂行行字平聲下諸不字除
0317c22: 不孝不敬二不字外餘皆否音無多貪欲至慳慢
0317c23: 不句上無字通貫於下謂無貪欲乃至無慳無慢
0317c24: 否無不孝父母至邪見不句其無字亦貫於下謂
0318a01: 無不孝父母乃至無邪見否善心不句攝五情不
0318a02: 句能攝即意所攝即眼耳鼻舌身五情之根謂攝
0318a03: 令寂靜不放逸也。△四請見多寶。
0318a04: 世尊我今欲見多寶佛身惟願世尊示我令見。
0318a05: 分身既散塔閉如故多寶居於塔內故願示之令
0318a06: 見。△五世尊為通。
0318a07: 爾時釋迦牟尼佛語多寶佛是妙音菩薩欲得相見。
0318a08: △六塔中稱善。
0318a09: 時多寶佛告妙音言至并見文殊師利等故來至此。
0318a10: 多寶既順佛請即於塔內而答妙音。△三十方弘
0318a11: 經二初問答善根神力二初問二初問種何善根。
0318a12: 爾時華德菩薩白佛言世尊是妙音菩薩種何善根。
0318a13: 此問妙音昔世種何善根。△二問有是神力。
0318a14: 脩何功德有是神力。
0318a15: 此問妙音中間脩何功德今日有是神力耶。△二
0318a16: 答二初答種善根。
0318a17: 佛告華德菩薩至百千萬億那由他佛。
0318a18: 多陀阿伽度等註見前序品昔獻樂奉器仍結會
0318a19: 古今悉如文。△二答其神力。
0318a20: 華德汝但見妙音菩薩至智慧之力其事如是。
0318a21: 示三十四凡身四聖人身結成十法界六道耳自
0318a22: 在天者居欲界頂即魔王也大自在天者居色界
0318a23: 頂即魔首羅也小王者或天王為大人王為小
0318a24: 輪王為大粟散王為小也私問妙音是菩薩何以
0318b01: 能現佛界身也答初住便能分身百界況妙音是
0318b02: 深位菩薩豈不能現佛身須知佛界有三教果頭
0318b03: 之佛有圓教分證究竟之佛今妙音所現即果頭
0318b04: 分證之佛非究竟之佛也。△二問答今住何定二
0318b05: 初問。
0318b06: 爾時華德菩薩白佛言至在所變現度脫眾生。
0318b07: 此問今住何定而能如此自在利益。△二答。
0318b08: 佛告華德菩薩善男子至能如是饒益無量眾生。
0318b09: △四二土得益。
0318b10: 說是妙音菩薩品時至亦得是三昧及陀羅尼。
0318b11: 三昧與陀羅尼體一而用異寂用為三昧持用為
0318b12: 陀羅尼又色身變現名三昧音聲辯說名陀羅尼
0318b13: 又舌根清淨名陀羅尼餘根清淨名三昧都是六
0318b14: 根清淨法門耳妙樂云現色身名三昧音聲名陀
0318b15: 羅尼者語言與色身但是身口之異耳豈可現身
0318b16: 不能說法但從事別其理必同三昧從定陀羅尼
0318b17: 從慧即不思議定慧故得互用耳。△五還歸本國。
0318b18: 爾時妙音菩薩摩訶薩至得現一切色身三昧。
0318b19: 妙音還本土動地雨華者菩薩經歷諸國尚能傍
0318b20: 益一切眾生況佛前放光傍照東方百八萬億那
0318b21: 由他土亦傍論利益也。△六聞品進道。
0318b22: 說是妙音菩薩來往品時至華德菩薩得法華三昧。
0318b23: 無生法忍註見前分別功德品初。
0318b24: 妙法蓮華經觀世音菩薩普門品第二十五
0318c01: 悲華經云過去散提嵐界善持劫中時有佛出名
0318c02: 曰寶藏有轉輪王名無量淨第一太子三月供佛
0318c03: 及比丘僧發菩提心若有眾生受三途等苦惱凡
0318c04: 能念我稱我名字為我天眼天耳聞見不免苦者
0318c05: 我終不成無上菩提寶藏佛云汝觀一切眾生欲
0318c06: 斷眾苦故今字汝為觀世音又大悲經云此菩薩
0318c07: 不可思議威神之力已巳於過去無量劫中作佛號
0318c08: 正法明如來大悲願力安樂眾生故現為菩薩耳
0318c09: 別行玄云觀世音者西土正音名阿耶婆婁吉低
0318c10: 輪此云觀世音能所圓融有無兼暢照窮正性察
0318c11: 其本末故稱觀也世音者是所觀之境萬象流動
0318c12: 隔別不同類音殊唱俱蒙離苦菩薩弘慈一時普
0318c13: 救皆令解脫故曰觀世音此即境智雙舉能所合
0318c14: 標也普門者普是義門曰能通用一實相開十
0318c15: 普門無所障礙故稱普門此總釋也又釋此題有
0318c16: 通有別通有十雙別有五隻十雙者一人法二慈
0318c17: 悲三福慧四真應五藥珠六冥顯七權實八本
0318c18: 九緣了十智斷觀世音者人也普門者法也此品
0318c19: 有兩番問答依前問答論觀世音人依後問答論
0318c20: 普門法一又觀世音者大悲拔苦依前問答百千
0318c21: 苦惱皆得解脫普門者大慈與樂依後問答應以
0318c22: 得度而為說法二又觀世音者智慧莊嚴智能斷
0318c23: 惑如明時無暗普門者福德莊嚴福能轉壽如珠
0318c24: 雨寶故知前問答應機拔苦是慧莊嚴後問答住
0319a01: 首楞嚴定普現色身是定莊嚴三又觀世音者觀
0319a02: 冥於境即真身也普門者隨所應現即應身也四
0319a03: 又觀世音者譬藥樹王體愈病普門者譬如意
0319a04: 珠王隨意所與五又觀世音者冥作利益無所見
0319a05: 聞三毒七難皆離二求兩願皆滿普門者顯作利
0319a06: 益目三十三聖容耳聞十九尊教也六又觀世
0319a07: 音者隨自意照實智也普門者隨他意照權智也
0319a08: 七又觀世音者不動本際也普門者任方圓也
0319a09: 八又觀世音者根本是了因種子普門者根本是
0319a10: 緣因種子也九又觀世音者究竟是智德普門者
0319a11: 究竟是斷德十經文兩問答含無量義略用十雙
0319a12: 釋品通名其義如是即是以人法合題名觀音普
0319a13: 門品乃至以智斷合題名觀世音普門品從要而
0319a14: 言秪以人法為名也別論五隻者一觀者觀有多
0319a15: 種謂析觀體觀次第觀圓觀也析觀者滅色入空
0319a16: 也體觀者即色是空也次第觀者從析觀乃至圓
0319a17: 觀也圓觀者即析觀是實相乃至次第觀亦實相
0319a18: 今揀三觀唯論圓觀也世者世亦多種謂有為世
0319a19: 無為世二邊世不思議世有為世者三界世也無
0319a20: 為世者有餘無餘二涅槃也二邊世者生死涅槃
0319a21: 也不思議世者實相境也今揀諸世但取不思
0319a22: 議世也音者機也機亦多種人天機二乘機菩薩
0319a23: 機佛機人天機者諸惡莫作諸善奉行也二乘機
0319a24: 者厭畏生死欣尚無為也菩薩機者先人後己巳慈
0319b01: 悲仁讓也佛機者一切諸法中悉以等觀入一切
0319b02: 無礙人一道出生死也今揀諸音之機唯取佛
0319b03: 音之機而設應以此機應因緣故名觀世音也普
0319b04: 者周也諸法無量若不得普則是偏法若得普
0319b05: 者則是圓法故思益經云一切法邪一切法正略
0319b06: 約十法明普得此意已巳類一切法無不是普所謂
0319b07: 慈悲普弘誓普脩行普斷惑普入法門普神通普
0319b08: 方便普說法普成就眾生普供養諸佛普始自人
0319b09: 天終至菩薩皆有慈悲然有普有不普生法兩緣
0319b10: 慈體既偏被緣不廣不得稱普無緣與實相體同
0319b11: 其理既圓慈靡不如磁石吸鐵任運相應如此
0319b12: 慈悲熏一切名慈悲普弘誓普者弘廣也誓制
0319b13: 也廣制要心故言弘誓弘誓約四諦起若約有作
0319b14: 無生無量三種四諦收法不盡不名為普若約無
0319b15: 作四諦者名弘誓普也脩行普者例如佛未值定
0319b16: 光佛前凡有所脩不與理合不名為普從得記已巳
0319b17: 觸事即理理智歷法而脩行善無行而不普也斷
0319b18: 惑普者若用一切智道種智斷四住塵沙等惑如
0319b19: 枝條不名斷惑普若用一切種智斷無明者五
0319b20: 住皆盡如除根本名斷惑普也入法門普者若二
0319b21: 乘以一心入一定一心作一不得眾多又為定所
0319b22: 縛故不名普若歷別諸地淺深階差亦不名普若
0319b23: 入王三昧一切三昧悉入其中故名入法門普也
0319b24: 神通普者大羅漢天眼照大千界支佛照百佛世
0319c01: 界菩薩照恒沙世界皆緣境狹發通亦偏若緣實
0319c02: 相脩者一發一切發相似神通如上說況真神通
0319c03: 而非普耶方便普者逗機利物稱適緣宜一時圓
0319c04: 雖復種種運為於法性實際而無損減是名方
0319c05: 便普說法普者能以一妙音稱十法界機隨其宜
0319c06: 類俱令解脫故名說法普成就眾生普者一切世
0319c07: 間及出世間所有事業皆菩薩所為乃至利益一
0319c08: 切賢聖令入三菩提是名成就眾生普供養諸佛
0319c09: 普者若作外事供養以一時一食一華一香普供
0319c10: 養一切佛無前無後一時等供於一塵中出種種
0319c11: 塵亦復如是若作內觀者圓智導眾行圓智名為
0319c12: 佛眾行資圓智即是供養佛若行資餘智不名供
0319c13: 養普眾行資圓智是名供養普門者從假入空空
0319c14: 通而假壅從空入假假通而空壅偏通則非普壅
0319c15: 故則非門中道非空非假正通實相雙照二諦故
0319c16: 名普正通故名門普門圓通義則無量略舉其十
0319c17: 類則可知此品猶是普現三昧化他流通也妙樂
0319c18: 云福能轉壽者羅漢尚能回福為壽況普門示現
0319c19: 以不思議福轉成種智即福智不二名之為轉。△
0319c20: 二觀音普門品二初兩番問答二初長行二初初
0319c21: 番問答二初問二初經家敘。
0319c22: 爾時無盡意菩薩即從座起至合掌向佛而作是言。
0319c23: 爾時者即是說東方妙音竟次說西方觀世音菩
0319c24: 薩時也無盡意者大品明空則無盡大集明八十
0320a01: 無盡門淨名云夫無盡者非盡非無盡總三經用
0320a02: 三觀三智釋無盡也意者智也無盡者境也境智
0320a03: 合稱故言無盡意也起者禮云請益起請業起菩
0320a04: 薩於佛備具二儀故言起也偏袒右肩者此方以
0320a05: 袒為慢外國以袒為敬露右者示執奉為便表弟
0320a06: 子事師充役之儀是故以袒為恭也合掌者此方
0320a07: 以拱手為恭外國以合掌為敬手本二邊今合為
0320a08: 一表不敢散誕專至一心以表敬也向佛者表萬
0320a09: 善之因向萬德之果也妙樂云先引三經次結成
0320a10: 三觀初引大品空次引大集假既多門不同即是
0320a11: 假也次引淨名中既雙非二邊即是中也。△二正
0320a12: 興問。
0320a13: 世尊觀世音菩薩以何因緣名觀世音。
0320a14: 向下有兩番問答初問觀世音人後問普門法此
0320a15: 中即初番問也大經云具二莊嚴能問能答今無
0320a16: 盡意具定慧二種莊嚴故能問如來究竟二種莊
0320a17: 嚴故能答觀世皆者即是標所問之人也何因緣
0320a18: 者因緣甚多略言境智則以眾生善惡兩機為因
0320a19: 菩薩靈智慈悲為緣以是因緣名觀世音妙樂云
0320a20: 問答名莊嚴者定慧二嚴之中即慧莊嚴也。△二
0320a21: 答三初總答機應四初標人數。
0320a22: 佛告無盡意菩薩善男子若有無量百千萬億眾生。
0320a23: 十法界機實自無量而言百千萬億者非謂十界
0320a24: 共有此數蓋指一業有如許人如一地獄同受一
0320b01: 苦以苦驗人知同一業以例諸趣皆亦如是故知
0320b02: 此數是標同業之意也此舉境眾機多以顯觀深
0320b03: 應大。△二明遭苦。
0320b04: 受諸苦惱。
0320b05: 受諸苦惱者正是現遭苦厄也自有多苦苦一人
0320b06: 多人受一苦一人受多苦一人受少苦今文百千
0320b07: 萬億眾生多人也受諸苦惱多苦也舉多顯少多
0320b08: 尚能救況少苦耶上言百千萬億是業同者共受
0320b09: 一苦今言諸苦者一苦是一業即是有諸百千萬
0320b10: 億也上明數同此明業別用此意歷十法界萬機
0320b11: 之徒不可說不可說也。△三聞稱號。
0320b12: 聞是觀世音菩薩一心稱名。
0320b13: 由過現惡故遭諸苦復由過現之善而得聞名此
0320b14: 以善惡相帶合為機也聞即聞慧心無住著即思
0320b15: 慧一心稱名即脩慧一心有二一事二理若用心
0320b16: 存念念念相續餘心不間一心皈憑更無二意是
0320b17: 為事一心稱名也若達事中一心自他共離皆不
0320b18: 可得無心無念空慧相應能稱所稱皆不可得是
0320b19: 為理一心稱名也。△四得解脫。
0320b20: 觀世音菩薩即時觀其音聲皆得解脫。
0320b21: 上聞即稱是機速今稱即應是應速皆得解脫者
0320b22: 即是蒙應利益皆者非但顯於多機眾益亦是顯
0320b23: 於圓之應也問十界機無量云何一時令得解
0320b24: 脫答譬如父母念子心重多智多財具大勢力眾
0320c01: 子在難即能俱拔之菩薩亦如是無緣慈悲重權
0320c02: 實二智深聖財無量神通力大十界雖多應有餘
0320c03: 裕問一心稱名皆得解脫今見稱唱累年不蒙寸
0320c04: 何也答經云一心稱名有事有理二途無取何
0320c05: 能感聖譬如臨鏡背視對谷閉口何能致影響耶。
0320c06: △二別答三業三初口機應二初明七難七初舉
0320c07: 火難四初持名。
0320c08: 若有持是觀世音菩薩名者。
0320c09: 此下別答也別答中不出三業為機今七難是口
0320c10: 機以稱名故後三毒是意機令常念故二求是身
0320c11: 機常禮拜故文云持者口為誦持心為秉持秉持
0320c12: 為理不失雖非口持覺觀亦得是口行故屬口業
0320c13: 機攝耳。△二遭苦。
0320c14: 設入大火。
0320c15: 此下釋諸難例為三意一貼文二舉事證三觀行
0320c16: 解釋今貼文者若有設有等皆是不定之辭也餘
0320c17: 皆難起方稱名此中前持名而遭難此或是前後
0320c18: 互出爾今為火難卒暴須預憶持憶持必無此難
0320c19: 舉事證者晉世謝敷作觀世音應驗傳齊陸杲又
0320c20: 續之其傳云祝長舒晉元康年中於洛陽為延火
0320c21: 所及草屋下風豈有免理一心稱名風回火轉
0320c22: 舍而滅鄉里淺見謂為自爾因風燥日擲火燒之
0320c23: 三擲三滅眾方懺謝又法力於魯郡起精舍於上
0320c24: 谷乞得一車麻於空野遇火法力疲極小臥比覺
0321a01: 火勢已巳及因舉聲稱觀未得稱世音應聲火滅此
0321a02: 皆記傳所載非為說信矣觀行釋者火有多種
0321a03: 果報火至初禪業火通三界煩惱火通三乘人果
0321a04: 報火難者從地獄至初禪皆有火難如阿鼻鬲子
0321a05: 八萬四千內外洞徹上下交炎餓鬼支節煙起舉
0321a06: 體焦然畜生燠湯炭脩羅亦有火難人中焚燒
0321a07: 現見可知若至劫盡須彌洞然諸天宮殿悉皆蕩
0321a08: 盡初禪已巳下無免火災惡業火者隨有改惡脩善
0321a09: 之處若五戒十善多為惡業所難故經云燒諸善
0321a10: 根無過嗔恚能破善業退上墮下皆名為火煩惱
0321a11: 火者若聲聞人厭惡生死見三界因果猶如火宅
0321a12: 四倒結業煙俱起輪轉墮落為火所燒勤求方
0321a13: 便競共推排爭出火宅入有餘無餘涅槃即得解
0321a14: 脫也若支佛及藏通別圓菩薩脩道之時並為五
0321a15: 住煩惱惑火之所燒害若能稱觀世音即得解脫
0321a16: 果報是事火眼見身覺業與煩惱但有燒義令世
0321a17: 善根及三觀壞皆名為火問三觀所對唯在煩惱
0321a18: 縱兼遠障只至於業事相火等全不妨觀何得果
0321a19: 報預觀釋也答經列七難止在人中智者深窮救
0321a20: 難之功在二十五王三昧力乃能拔眾生三障
0321a21: 之苦於一一有十番破障方盡大士拔苦之用若
0321a22: 盡理說於一一番皆破三障今欲易解從增勝說
0321a23: 報且在事業屬有漏唯煩惱惑直至於極。△三冥
0321a24: 應。
0321b01: 火不能燒。
0321b02: △四結成。
0321b03: 由是菩薩威神力故。
0321b04: 威神力是結火難也。△二明水難。
0321b05: 若為大水所漂稱其名號即得淺處。
0321b06: 第二水難亦為三意一貼文二引證三觀釋貼文
0321b07: 者遭水是苦稱名是善即為機也得淺處是應也
0321b08: 問何意言為大水所漂答小水不成難欲論其難
0321b09: 故言大水所漂引證者應驗傳云海鹽有人溺水
0321b10: 同伴皆沉此人稱觀音遇得一石困倦如眠夢見
0321b11: 兩人乘船喚入開眼果見人船及送達岸人船即
0321b12: 不復見此人為沙門大精進又問三人乘度
0321b13: 孟津垂半一人前滔一人次沒冏進退上必死
0321b14: 不疑一心稱觀世音如踏板夜遇赤光竟得至
0321b15: 岸此例甚多皆蒙聖力也觀釋者果報水至二禪
0321b16: 惡業水通三界煩惱水通大小乘果報水難者如
0321b17: 地獄鑊湯沸屎海河漂流沒溺餓鬼道中亦
0321b18: 有填河塞海畜生淹沒衝波致患脩羅亦有水難
0321b19: 人中漂溺可知若水災起時上至二禪汎瀁無岸
0321b20: 是時若不稱名尚不致淺處何況永免耶惡業水
0321b21: 者諸惡破壞善業者悉名惡業波浪令退善入惡
0321b22: 者即是水漂若能一心稱名即得淺處也煩惱水
0321b23: 者經云煩惱大河能漂香象有河洄澓沒溺眾生
0321b24: 無明所盲而不能出涅槃彼岸何由可登二乘之
0321c01: 人脩三十七道品截生死險岸若發一二三果皆
0321c02: 名淺處無學為彼岸支佛侵習為淺處通教正習
0321c03: 盡為彼岸別教斷四住惑為淺處斷無明為彼岸
0321c04: 圓教十信位中六根清淨為淺處入初住為彼岸
0321c05: 又初住已巳去分分是淺處究竟無明方稱彼岸。△
0321c06: 三羅剎難。
0321c07: 若有百千萬億眾生至以是因緣名觀世音。
0321c08: 第三羅剎難者亦為三一貼文二引證三觀釋貼
0321c09: 文者入海求珍結伴無定雖無定數終不可獨往
0321c10: 故但舉百千等總數不定判多少也賢愚經云田
0321c11: 殖百倍商賈千倍仕宦萬倍入海吉還得無量倍
0321c12: 故入海也黑風者阿含經云風加以黑怖之甚也
0321c13: 羅剎鬼者本毗沙門天王所管有其二部一曰夜
0321c14: 叉揵疾鬼也二曰羅剎食人鬼也在諸處然其
0321c15: 本居海外有國或人飄往其國或鬼來此惱人乃
0321c16: 至一人等明機也皆得解脫蒙應也一人稱名餘
0321c17: 人悉脫者以其同憂戚休否雖口不同唱心助覓
0321c18: 福故俱獲濟也引證者應驗傳云外國百餘人從
0321c19: 師子國泛海向扶南忽遇惡風墮鬼國便欲盡食
0321c20: 一船眾人怖稱觀音中有一小乘沙門不信觀音
0321c21: 不肯稱名鬼索此沙門沙門狼狽學稱亦得免脫
0321c22: 觀釋者不但明世界中風黑業亦名風華嚴經云
0321c23: 嫌恨猛風吹罪心火常令熾然吹諸行商人墮落
0321c24: 惡道失人道善寶及無漏聖財以風是墮難之由
0322a01: 且從風義而示風亦有三一果報風至三禪二惡
0322a02: 業風通三界三煩惱風通三乘人果報風難者如
0322a03: 僧護經明地獄種種形相疾風猛浪沒溺破壞若
0322a04: 鬼道中寒風裂骨身碎畜生飛走之類傾巢
0322a05: 覆卵脩羅亦有風難人中可知若風災起時上至
0322a06: 三禪宮殿碎為微塵當此之時唯當一心稱菩薩
0322a07: 名菩薩以王三昧力或以手障或以口吸無量方
0322a08: 便令得解脫惡業風者能吹壞五戒十善船舫墮
0322a09: 三途鬼國為愛見羅剎所害若稱觀世音名菩薩
0322a10: 以慈悲力能令解脫煩惱風者二乘採聖財寶為
0322a11: 煩惱風吹慧行船行行舫墮見愛境為見愛羅剎
0322a12: 所害支佛及藏通別圓四教菩薩入煩惱海採一
0322a13: 切智寶為八倒暴風所吹墮二邊鬼國若能稱觀
0322a14: 音名菩薩一時圓應皆得解脫也。○且對切磕也。△
0322a15: 四明王難。
0322a16: 若復有人臨當被害至尋段段壞而得解脫。
0322a17: 第四王難亦名刀杖難亦為三一貼文二引證三
0322a18: 觀釋貼文者遭難是苦稱名是善即機也而得解
0322a19: 脫即蒙應也言刀杖段段壞者明人執殺具一折
0322a20: 一來隨來隨斷彌顯力大也引證者應驗傳云晉
0322a21: 太元中彭城有一人被枉為賊其人本供養金像
0322a22: 帶在髻中後伏法刀下但聞金聲刀三斫頸終無
0322a23: 異解髻看之像有三痕由是得放又蜀有一人檀
0322a24: 函盛像安髻中值姚萇寇蜀此人與萇相遇萇以
0322b01: 刃斫之但聞頂有聲退而視像果見有痕其人悲
0322b02: 感寧傷我身反損聖容益加虔奉又晉太元中高
0322b03: 簡榮陽京人犯法臨刑一心皈命鉗不復見處
0322b04: 下刀刀折絞之寸斷遂賣妻子及自身起五層塔
0322b05: 在京縣觀釋者亦有三一果報刀杖至欲天二惡
0322b06: 業刀杖通三界三煩惱刀杖通三乘人果報刀杖
0322b07: 者地獄即有刀山掛骨樹傷身鋸解屠鱠狼藉
0322b08: 痛楚餓鬼更相斬刺互相殘害畜生自有雌雄牙
0322b09: 角相為觸突又被剉切剝脩羅晝夜征戰龍王
0322b10: 降雨變成刀刃人中前履白刃怖難誅復有橫
0322b11: 屍塞外刀東市天共脩羅時五情失守皆有
0322b12: 刀杖怖畏失命之苦若能稱觀音名或臨刑所刀
0322b13: 尋斷壞或於戰陣立之等力令律安和也惡業刀
0322b14: 杖者凡所脩善因為三毒刀箭惡業破壞善心割
0322b15: 斷戒皮定肉慧骨微妙心髓傷損法身慧命退失
0322b16: 人天善道登難墜易萬劫不復若能起怖畏心稱
0322b17: 菩薩名即能救護三毒不傷清昇受樂也煩惱刀
0322b18: 杖者聲聞之人厭患生死即觀三界見思甚於刀
0322b19: 箭如此怖畏何由可脫若能一心稱菩薩名三業
0322b20: 至到機成感徹則能裂生死度恩愛河不為煩
0322b21: 惱刀杖所害支佛及藏通別圓菩薩為五住刀箭
0322b22: 傷法身損慧命者若能稱名即蒙聖應免離煩惱
0322b23: 刀杖脫二死地豈非法身慈力耶。△五明鬼難。
0322b24: 若三千大千國土至尚不能以惡眼視之況復加害。
0322c01: 第五鬼難亦為三一貼文二引證三觀解貼文者
0322c02: 若三千下標處所欲來惱人明遭難是苦聞其下
0322c03: 稱名是善即機也諸惡鬼等蒙應也言三千大千
0322c04: 滿中者此假設之辭也鬼所以畏者觀音有威有
0322c05: 恩若非壞恩則是畏威所以聞名尚不能加於惡
0322c06: 眼豈容興害心引證者上羅剎難中已巳彰其事茲
0322c07: 得以略觀解者亦有三若果報論鬼難者地獄亦
0322c08: 應有弊惡大力鬼惱諸罪人鬼道中力大者惱於
0322c09: 小鬼畜生道鬼亦噉畜生人中可知諸天既領鬼
0322c10: 何容為鬼所惱如阿含經云有大力鬼忽坐帝釋
0322c11: 床帝釋大嗔鬼光明轉盛帝釋還發慈心鬼光明
0322c12: 滅即去天主既為鬼所惱何況四王脩羅道耶如
0322c13: 是時處鬼難怖畏稱觀世音即不能加害也惡業
0322c14: 鬼者自有惡業名為鬼自有鬼動三毒如阿含經
0322c15: 云婬亦有鬼鬼入人心則使婬佚無度或鬼使嗔
0322c16: 使邪當知鬼亦破善又三毒當體是鬼者婬破梵
0322c17: 行嗔破慈悲貪鬼惱不盜戒嗜鬼惱不飲戒乃至
0322c18: 十善諸禪亦如是皆為惡業鬼毀損人天動人天散善
0322c19: 不動業四禪四定若能稱名即不加害也煩惱鬼者見
0322c20: 心為男鬼愛心為女鬼若論此鬼即得滿三千大
0322c21: 千世界非復假設之言何以故以見使歷三界有
0322c22: 八十八愛使歷三界合有九十八豈不滿此鬼
0322c23: 欲來惱二乘人乃至六度通別圓等行人大經云
0322c24: 唯願世尊善良師當為我等除無明鬼又云愚
0323a01: 癡羅剎止住其中豈非煩惱鬼耶若稱名誦念觀
0323a02: 智成就能令見愛塵勞隨意所轉不能為害也。△
0323a03: 六枷難。
0323a04: 設復有人若有罪若無罪至皆悉斷壞即得解脫。
0323a05: 第六枷難亦為三一貼文二引證三觀釋貼文
0323a06: 者設復下標有罪無罪杻械等明遭難是苦稱觀
0323a07: 世音是善此二共為機也皆悉斷壞等應也有罪
0323a08: 無罪者或是推檢未定或可判入徒流若判未判
0323a09: 俱被禁制以明聖心平等本救其囚執不論有罪
0323a10: 無罪也在手名杻在名械在頸名枷連身名
0323a11: 此則三木一鐵之名也繫名繫礙檢是封檢繫未
0323a12: 必檢檢必被繫繫而具檢憂怖亦深若能稱觀世
0323a13: 音者重關自開鐵木亦斷壞也引事證者應驗傳
0323a14: 云護山陽人繫獄應死三日三夜心無間息即
0323a15: 眼見觀音放光照之脫門開尋光而去行二十
0323a16: 里光明方息又張暢為譙王長史王及暢繫廷尉
0323a17: 獄誦經千遍寸寸斷不日即散觀釋者亦有三
0323a18: 一果報枷者地獄體是囹圄鬼及畜生亦有籠
0323a19: 繫脩羅亦有五縛北洲及天上應無此難降是已巳
0323a20: 還無免幽厄若能稱名皆得斷壞也二惡業枷
0323a21: 者若人脩習善法被惡業覆心使善敗壞更增惡
0323a22: 業惡業即招惡果所縛無由可解若欲脫此業者
0323a23: 因時可救急稱觀音能令三惡業壞三煩惱枷
0323a24: 者凡夫見思全在初二三果思惑未盡皆名有罪
0323b01: 羅漢思盡名為無罪俱未無餘同在三界獄中五
0323b02: 陰繩所縛若就有罪示之礙於權實二智提拔之
0323b03: 惑名杻妨於定慧二行進趣之惑名械小乘以斷
0323b04: 常二邊之惑為中道枷能障五分之惑為法身
0323b05: 支佛乃至六度通別圓菩薩煩惱未盡皆被束縛
0323b06: 不能得脫若稱名繫念名蒙靈應也。△七怨賊難。
0323b07: 若三千大千國土滿中怨賊至稱其名故即得解脫。
0323b08: 第七怨賊難亦為三一貼文二約證三觀釋貼文
0323b09: 者大千國土標難處也滿中怨賊正明難也滿亦
0323b10: 假設之辭國曠賊多聖力能救以顯功力之至也
0323b11: 怨本奪命賊本求財今怨為賊必財命兩圖如此
0323b12: 怨賊滿大千尚能護之輕者豈不能救二標遭
0323b13: 難人者即商主也商者訓量此人擇識貴賤善解
0323b14: 財利商量得宜堪為商人之主既有尚主即有將
0323b15: 領諸商人眾既涉險遠所齎者必是難得之貨故
0323b16: 言重寶險路者或可曠絕幽隘之處或值怨賊衝
0323b17: 出之處皆名險路其中一人下明機先明一人安
0323b18: 慰二勸稱名三歎德四眾人俱稱所以安慰者止
0323b19: 其恐怖也勸稱者設其上也歎德者令定膽
0323b20: 也三義具足俱時稱唱即得解脫也梵語南無或
0323b21: 那謨或南摩此云歸命亦稱為救我約證者應驗
0323b22: 傳云慧達以晉隆安二年北隴上掘甘草於時
0323b23: 餓捕人食之達為所得閉在柵中擇肥者先食
0323b24: 達急一心稱名誦經食餘人稍盡唯達并一小兒
0323c01: 次擬明日達竟夜稱誦猶冀一感向曉來取之
0323c02: 忽見一虎從草透出咆哮諸散走虎因齧柵作
0323c03: 一穴而去達將小兒走叛得免又裴安起從虜叛
0323c04: 還南至河邊不能得過望見追騎在後死至須臾
0323c05: 於是稱觀世音忽見一白狼安起透抱一擲便過
0323c06: 南岸即失狼所追騎共在北岸望之歎惋無極觀
0323c07: 釋者亦有三一果報論怨賊者從地獄至第六天
0323c08: 皆有諍如阿含經云忉利天戰不如脩羅索援
0323c09: 至第六天如此怨會若能稱名即得解脫也二惡
0323c10: 業論怨賊者若脩善時惡多是怨猶如炭稱名
0323c11: 惡退善業成就如暗滅明生三煩惱為怨賊者一
0323c12: 切煩惱是出世怨心王是商主諸心數是商人正
0323c13: 觀之智是重寶惡覺觀為怨賊或般若是商主五
0323c14: 度萬行是商人法性實相是重寶六蔽是怨賊若
0323c15: 能一心稱名即得解脫也。△二結神力。
0323c16: 無盡意觀世音菩薩摩訶薩威神之力巍巍如是。
0323c17: 觀音勢力既大加護亦曠豈止七難而已巳當知
0323c18: 法界皆能救護故言巍巍巍巍者重明高累之辭
0323c19: 也明觀音之力出於同居分段之外應方便實
0323c20: 報二土故言重明載沐神應故言高累以是義故
0323c21: 故言巍巍如是。△二意機應二初明三毒。
0323c22: 若有眾生多於婬欲至便得離癡。
0323c23: 此約三毒明意業機釋此為二一貼文二觀解貼
0323c24: 文者三毒各有三一明有苦二默念此兩即是明
0324a01: 機三明離是明應也此三通稱毒者以能侵害行
0324a02: 人喻之如毒但有單複若云貪嗔癡此三單也今
0324a03: 從複列故云婬欲嗔恚愚癡又自愛為欲愛他為
0324a04: 婬自忿為恚忿他為嗔自惑為愚惑他為癡今明
0324a05: 三毒多者能念觀音菩薩神力尚令多者得離何
0324a06: 況少耶此則以多況少爾婬欲多者不擇禽獸不
0324a07: 避高墻廣之難不計名聞德行破家亡國滅族
0324a08: 傾宗禍延其身淨住經及禪經明多欲人有欲蟲
0324a09: 又言有欲鬼嬈動其心令生倒惑嗔恚多者今世
0324a10: 人不喜見如渴馬護水如射師子母故遺教經云
0324a11: 劫功德賊無過嗔恚華嚴經云一念嗔起障百法
0324a12: 明門大集經云一念起嗔一切魔鬼得便愚癡多
0324a13: 者邪畫諸見撥無因果謗毀大乘三毒過患若此
0324a14: 若能一心存念觀音即得離也觀解者不取界內
0324a15: 三毒相但就界外約順逆兩意而說順說者大經
0324a16: 云一切善法欲為其本二乘欲樂涅槃名貪厭惡
0324a17: 生死名嗔不達此理名癡菩薩貪求佛法名貪惡
0324a18: 賤二乘名嗔佛性見未了了名癡欲除此三煩惱
0324a19: 故常念觀音隨機應赴即得永離也若逆說者一
0324a20: 切眾生名為少欲嗔癡何以故止嗔三塗之苦貪
0324a21: 人天之樂二乘止嗔生死之苦欲得涅槃之樂皆
0324a22: 名為少菩薩不爾求一切不可說佛法名貪非
0324a23: 但不受生死亦不受涅槃名嗔最後無明之惑尚
0324a24: 在名癡如此三毒即為三法門一取二捨三不取
0324b01: 不捨大慈大悲四攝十力淨佛國土化度眾生名
0324b02: 為取門即大貪也一切法空無所有不住不著無
0324b03: 得無證名為捨門即大嗔也中道非取非捨不憎
0324b04: 不愛不斷不常無生無滅遮二邊故不可言說是
0324b05: 名不取不捨門即大癡也故文殊云我是貪欲尸
0324b06: 利嗔恚尸利邪見尸利此其明證也欲滿此三法
0324b07: 門常念觀音即得如願一切聖人自行化他無不
0324b08: 從此三門而入故無行經云貪欲即是道恚癡亦
0324b09: 如是如是三法中具一切佛法此三法門不可宣
0324b10: 示愍眾生故或作順說或作逆說互有去取此即
0324b11: 四悉檀意赴緣利益耳義疏記云就三煩惱常念
0324b12: 求離名為順說約三法門常念求滿名為逆說滿
0324b13: 離俱時但約悉檀去取說耳。△二結饒益。
0324b14: 無盡意觀世音菩薩至是故眾生常應心念。
0324b15: △三身機應二初明二求二初求男三初立願。
0324b16: 若有女人設欲求男。
0324b17: 此下明身業為機亦為二一貼文二觀解貼文者
0324b18: 文云女人求男若是無子則絕嗣有子則父母俱
0324b19: 欣云何獨標女人求男耶女人以無子為苦夫
0324b20: 之所棄並婦所輕旁人所笑又婦有七失六猶可
0324b21: 忍無子最劇容惡性不能事公姑貪食無子拙
0324b22: 無子既苦故以標女人也觀解見後。△二脩行。
0324b23: 禮拜供養觀世音菩薩。
0324b24: △三德業。
0324c01: 便生福德智慧之男。
0324c02: 福德等者明士有百行智居其首若但智而無福
0324c03: 則位卑而財貧觸途懍坎智與福合彌相扶顯福
0324c04: 則財位高昇慧則名聞博遠故言便生福德智慧
0324c05: 之男也。△二求女二初立願。
0324c06: 設欲求女。
0324c07: 求女文中但明願與德業不明脩行者行同禮拜
0324c08: 故不重論願與德殊故須各辯。△二德業。
0324c09: 便生端正有相之女宿植德本眾人愛敬。
0324c10: 女人端正七德之初但端正而無相者或早孤少
0324c11: 寡相祿不佳隹今明貌與相相扶彌顯其德端正則
0324c12: 招寵愛相則招於祿敬故文云眾人愛敬也如上
0324c13: 求男即生福慧之男求女即生端正之女斯觀
0324c14: 音聖力甚大無所不與能使先世有福慧者託生
0324c15: 也縱令先世不殖善緣亦能令其於中陰中脩福
0324c16: 此義出中陰經若觀解男女者有二初明果報求
0324c17: 男女者如阿含經云地獄界已巳上乃至欲界天皆
0324c18: 有無子之苦禮拜求願即能滿心次明脩因論男
0324c19: 女者先辯法門次明與願法門者無明為父貪愛
0324c20: 為母六根男六塵女識為媒嫁出生無量煩惱之
0324c21: 子孫此男女不勞願求任運成眷屬也若就佛為
0324c22: 國王經教為夫人出生一切菩薩佛子又善權方
0324c23: 便父智度菩薩母一切諸導師無不由是生又慈
0324c24: 悲為女善心為男或禪定靜細為女觀慧分別為
0325a01: 男二乘定多慧少菩薩定少慧多今借世間男女
0325a02: 以表法門爾定靜慧照雖復二分不離法性言定
0325a03: 即有慧言慧即有定譬如女人而有左手亦如男
0325a04: 子而有右手定慧亦爾無緣之慈具正觀慧而以
0325a05: 定當名中道種智具大慈定而以智標目何但理
0325a06: 然今文亦爾文云便生福德智慧之男此語自具
0325a07: 二法門何勞有疑而稱男子也文云便生端正有
0325a08: 相之女端正則無邪醜表中道正觀離二邊之醜
0325a09: 即慧義也相即三十二相慈心所種即表定義雖
0325a10: 具二而名女也故知此文若作男女二解即表定
0325a11: 慧不二而二若作不二解即表定慧二而不二理
0325a12: 實非二非不二赴緣為二為不二即是表二法門
0325a13: 文義斯在焉次明與願者即應機滿願也果報滿
0325a14: 願如前說脩因滿願者若就脩五戒事論之不殺
0325a15: 是仁不盜是廉此二屬女表定法不妄語是質直
0325a16: 不婬是賢良不飲酒是離昏邪此三屬男表慧法
0325a17: 若不得此五戒男女則失人天道貧窮孤獨墮在
0325a18: 三途若歸命求救五戒不缺即男女願滿也十善
0325a19: 中妄語攝口四酒即意三並慧屬男身三例五戒
0325a20: 說可知若就脩世間禪定論之四禪四定各有脩
0325a21: 證且論初禪五法為脩五支為證五法中樂欲精
0325a22: 進巧慧此三方便分別屬男念一心為女五支中
0325a23: 覺觀喜三支為男樂一心二支為女次明聲聞男
0325a24: 女者五停心觀中治嗔用慈悲治散用數息此二
0325b01: 屬定為女治貪用不淨治癡用因緣治障道用念
0325b02: 佛此三屬慧為男若不得此男女即當墮落凡夫
0325b03: 為火宅燒害若蒙垂應五停心男女生即得入真
0325b04: 不復畏二十五有也次明支佛男女者若初脩福
0325b05: 種相之時緣方便道起慈觀名女觀十二因緣即
0325b06: 慧觀為男若得此男女即出三界所求願滿坦然
0325b07: 快樂也次明六度菩薩男女者有慈悲不斷惑在
0325b08: 生死利物名女行六度方便智慧名男化於現前
0325b09: 之人亦必脩行六度前人生五度是生女前人生
0325b10: 智慧是生男若定慧男女義不成則菩薩行亦不
0325b11: 立故求觀音而獲願滿次明通教菩薩男女者通
0325b12: 教菩薩既斷煩惱則有智斷緣諦理之慧為男扶
0325b13: 餘習入三界名女若不求願觀音即願不得滿也
0325b14: 次明別教菩薩男女者十信位菩薩脩福德莊嚴
0325b15: 五波羅蜜為女從一地二地智慧莊嚴為男十住
0325b16: 十行十迴向此三十心名男女交處聖胎初地中
0325b17: 道正智開發名為男生無緣慈心發名為女生此
0325b18: 兩要在初地方得開發亦名男女雙生生此男女
0325b19: 者生大歡喜故稱歡喜地次明圓教男女者以無
0325b20: 緣慈悲種三十二相業亦名為女此女端正有相
0325b21: 以中道智慧為男此男質直福德十信六根清淨
0325b22: 名為處胎初住慈智男女雙生即男女具足二求
0325b23: 願滿也。○復次從五戒十善齊第六天皆無禪定
0325b24: 番番悉是散心慧法但慧無定狂男子也四禪諸
0325c01: 支既對定慧名為男女福慧備也又三界定慧男
0325c02: 女俱無動出之用何者男無破惑之功女無生出
0325c03: 無漏之力此無用之男女也從聲聞支佛通教菩
0325c04: 薩慧有斷惑之用定有發生無漏之德則是幹事
0325c05: 有用之男女也而其男女離曰有用慧則不能破
0325c06: 無明見佛性雖男而女定則不能懷於中道之子
0325c07: 猶如石女雖女而男故大經云二乘之人定多慧
0325c08: 少不見佛性通教菩薩之人慧多定少亦不見佛
0325c09: 性唯有別教登初地時真明慧發無緣慈成此乃
0325c10: 名為真正男女圓教初住見中道時定慧具足男
0325c11: 女相滿方稱經文男則福德女則端正故知借事
0325c12: 表法其義深廣若此若局於世間求男求女之事
0325c13: 則不顯觀音十番利益之用普且也不慮文繁
0325c14: 備錄於此凡讀之者幸致思焉。△二結不。
0325c15: 無盡意觀世音菩薩有如是力至福不唐捐。
0325c16: 若有禮拜福不唐捐此結成身業之機亦是釋疑
0325c17: 之義結義可解釋疑者若言禮拜願滿自有禮拜
0325c18: 不蒙願滿者何得云不唐捐唐者言徒捐者言棄
0325c19: 由心不志即願未滿禮拜之功冥資不失此得是
0325c20: 釋疑也。△三勸持名答三初勸持。
0325c21: 是故眾生皆應受持觀世音菩薩名號。
0325c22: 上說觀音得名因緣其力廣大既不辯形質但述
0325c23: 名論德若欲歸崇宜奉持名號故舉持名為勸也。
0325c24: △二格量。
0326a01: 無盡意若有人受持至於百千萬億劫不可窮盡。
0326a02: 六十二億舉福田多盡形壽舉時節多四事具足
0326a03: 舉種子多又持名號多凡舉四多為格量本也於
0326a04: 汝意云何下問也無盡意言下答也佛言若復有
0326a05: 人下正格量也正格量中還舉四少以格四多功
0326a06: 德正等問何意以少致多答佛眼稱量不增不減
0326a07: 四多重倍功德正齊如此格量秋毫無謬良以一
0326a08: 多性不可得無有二相一則非一多則非多同入
0326a09: 如實際實相正等無異。△三結歎。
0326a10: 無盡意受持觀世音至得如是無量無邊福德之利。
0326a11: 一時稱名福不可盡大品云一華散空乃至畢苦
0326a12: 其福不盡義疏記云一華供佛以類一時持觀音
0326a13: 名言畢苦者二死盡也言成佛散華之福猶尚
0326a14: 不盡。△第二番問答二初問三初問身。
0326a15: 無盡意菩薩白佛言世尊至云何遊此娑婆世界。
0326a16: 前問何緣得名佛答眾生三業顯機為境法身靈
0326a17: 智冥應境智因緣名觀世音此義已巳竟今問云何
0326a18: 遊此娑婆世界佛答以普門示現三業顯應應眾
0326a19: 生冥機云何遊是問身業云何說是問口業方便
0326a20: 是問意業此是聖人三業無謀而應一切亦名
0326a21: 三輪不思議化也義疏記云眾生稱名常念及以
0326a22: 禮拜三業現前故曰顯機法身靈智即始本二覺
0326a23: 分合之真身也乃以此智冥應拔苦故曰冥應今
0326a24: 問下明觀音意業鑑機身業現相口業說法既令
0326b01: 眾生知覺見聞故曰顯應而且不說眾生三業脩
0326b02: 行之相此由宿善冥伏在懷乃能致感故曰冥機。
0326b03: △二問口。
0326b04: 云何而為眾生說法。
0326b05: △三問意。
0326b06: 方便之力其事云何。
0326b07: 義疏記云方便問意者非是道前取理方便正當
0326b08: 證後鑒機之方便也。△二答三初別答。
0326b09: 佛告無盡意菩薩至即現佛身而為說法。
0326b10: 此別答還答三問也應以之言是答其方便之力
0326b11: 意業問也何以知然意地觀機見其所宜宜示何
0326b12: 身宜說何法隨而化之故知應以是答意也現身
0326b13: 是答身業說法是答口業即是具答三問也此別
0326b14: 答中凡現三十三身十九說法束為十界身而缺
0326b15: 菩薩地獄二界菩薩理應合有但是文略地獄界
0326b16: 身別答雖無總答中有文云以種種形遊諸國土
0326b17: 何得言無耶三十三身文為八番一聖身二天身
0326b18: 三人身四四眾身五婦女身六童男女身七八部
0326b19: 身八金剛身聖身中先明佛身者為是應佛為是
0326b20: 化佛但聖人逗物具有二義若一時有為化應
0326b21: 同始終名應然應佛即有兩相一勝應二劣應勝
0326b22: 應應別圓之機劣應被藏通之眾若應實報土唯
0326b23: 示勝應身圓滿相海光明無量為四十一位說一
0326b24: 實諦正真之法此諸菩薩皆已巳分入地位不可以
0326c01: 餘界身應亦不得以餘佛身應也若應方便土能
0326c02: 脩中觀伏無明者見相則勝若在二觀未伏無明
0326c03: 者見相則劣相雖勝劣只一尊特故非合身但說
0326c04: 次第不次第兩種大乘之法故不須餘身及餘法
0326c05: 化也若應凡聖同居土或稱淨穢同居土謂淨土
0326c06: 穢土各有凡聖同共居之故也若穢土中機有二
0326c07: 種一大二小小機則示三藏佛身說於漸法名為
0326c08: 劣應大機則現舍那佛身說於頓法名為勝應穢
0326c09: 土既爾淨土亦然既有利鈍兩機寧不頓漸二說
0326c10: 以明應身及說法也問經但言遊於娑婆不言實
0326c11: 報方便等土答總答中云遊諸國土諸是不一之
0326c12: 辭豈止獨娑婆耶又如大本文云若能深觀見我
0326c13: 在耆闍崛山共聲聞菩薩僧此即娑婆而是方便
0326c14: 也經云又見娑婆世界其地璃乃至皆悉寶成
0326c15: 其菩薩眾咸處其中既云又見即非前處復云純
0326c16: 諸菩薩無聲聞緣覺驗知娑婆即是實報土也此
0326c17: 文皆是四信現在四信妙觀即於堪忍而見二土觀音
0326c18: 深智遊於娑婆豈容獨應同居穢土耶。
0326c19: 應以辟支佛身得度者即現辟支佛身而為說法。
0326c20: 如文殊二萬億劫作支佛化眾生現身說法是也。
0326c21: 應以聲聞身得度者即現聲聞身而為說法。
0326c22: 或作藏通聲聞或作隨五味轉聲聞內秘外現引
0326c23: 導眾生也。
0326c24: 應以梵王身得度者即現梵王身而為說法。
0327a01: 梵王即色界天主也名為尸棄此云頂髻瓔珞經
0327a02: 明四禪皆有王此言梵者應是初禪頂猶有覺觀
0327a03: 語法得為大千世界主言觀音脩白色三昧不
0327a04: 取不捨不取故不隨禪生不捨故應為梵王說出
0327a05: 欲論以權引實也。
0327a06: 應以帝釋身得度者即現帝釋身而為說法。
0327a07: 帝釋即地居天主也具云釋迦提桓因陀羅釋迦
0327a08: 此云能提桓只提婆此云天因陀羅此云主能作
0327a09: 天主故今從略稱故云帝釋也菩薩脩白色三昧
0327a10: 不取不捨說種種勝論以權引實也。
0327a11: 應以自在天身得度者即現自在天身而為說法。
0327a12: 自在天是欲界頂梵語婆舍提此云他化自在
0327a13: 假佗所作以成己巳樂即是魔王也淨名經云多是
0327a14: 不思議解脫菩薩住赤色三昧不取不捨應為魔
0327a15: 王令諸魔界即是佛界并下示現諸身皆是菩薩
0327a16: 住於三昧以權引實例知之。
0327a17: 應以大自在天身得度者至而為說法。
0327a18: 大自在即色界頂摩醯首羅也樓炭經名為阿迦
0327a19: 尼吒華嚴稱為色究竟釋論云摩醯首羅此稱大
0327a20: 自在騎白牛八臂三眼是諸天將未知此是同名
0327a21: 為即指此天為將。
0327a22: 應以天大將軍身得度者至而為說法。
0327a23: 金光明經即以散脂為大將大經云八提天中
0327a24: 力士又稱鳩摩伽此云童子騎孔擎持鐸捉
0327b01: 赤幡又韋紐此云聞四臂捉貝持輪騎金翅鳥
0327b02: 皆是諸天大將。
0327b03: 應以毗沙門身得度者即現毗沙門身而為說法。
0327b04: 毗沙門此云多聞索隱云福德之名聞四方故疏
0327b05: 不釋義疏記云缺釋毗沙門以可見故也。
0327b06: 應以小王身得度者即現小王身而為說法。
0327b07: 或云天王為大人王為小就人王中金銀銅鐵四
0327b08: 種輪王自有大小如非四輪王者名粟散王亦自
0327b09: 有大小中國名大附庸名小傳傳相望而今言小
0327b10: 者小尚為之何況其大耶。
0327b11: 應以長者身得度者即現長者身而為說法。
0327b12: 以有長人之德名曰長者大本疏云世間長者備
0327b13: 有十德合十種功德釋見譬喻品。
0327b14: 應以居士身得度者即現居士身而為說法。
0327b15: 多積財貨居業豐盈又能以道自居故名。
0327b16: 應以宰官身得度者即現宰官身而為說法。
0327b17: 宰即主義官是功能義謂三台以功能能輔政於
0327b18: 主故云宰官郡縣亦稱為宰官謂能宰政民下也。
0327b19: 應以婆羅門身得度者即現婆羅門身而為說法。
0327b20: 婆羅門此云淨行劫初種族山野自閑故人以淨
0327b21: 行稱之或名梵志即同。
0327b22: 應以比丘比丘尼至優婆塞優婆夷身而為說法。
0327b23: 如前已巳釋。
0327b24: 應以長者居士宰官至即現婦女身而為說法。
0327c01: 不明小王婦女者王宮禁固不得遊散化物為難
0327c02: 故不作若如妙音即云於王後宮變為女像。
0327c03: 應以童男童女得度者至而為說法。
0327c04: 童男女者取妙莊嚴王二子釋及華嚴童子算砂
0327c05: 嬉戲等是也。
0327c06: 應以天龍夜叉乾闥婆至即皆現之而為說法。
0327c07: 釋見序品。
0327c08: 應以執金剛神得度者即現執金剛神而為說法。
0327c09: 梵語闍羅波膩名義云闍羅此云金剛波膩
0327c10: 此云手謂手執金剛杵以立名正法念經云昔有
0327c11: 國王夫人生千子欲試當來成佛次第故拘留孫
0327c12: 佛探得第一籌乃至樓至當千籌第二夫人生二
0327c13: 子一願為梵王請千兄說法一願為金剛護千兄
0327c14: 教。△二總答。
0327c15: 無盡意是觀世音菩薩至遊諸國土度脫眾生。
0327c16: 成就如是功德是結上別答也以種種形遊諸國
0327c17: 土是總答也諸名不一橫則周十方則冠通
0327c18: 三土隨緣變現何止三十三身託化逐緣豈局娑
0327c19: 婆世界以種種形總明示現身廣遊諸國土總明
0327c20: 所化處廣度脫眾生總明得益者廣言雖略於上
0327c21: 義則廣於前故稱總答也妙樂云問此經會三何
0327c22: 故云應以三乘等耶答形異法一故妙音品云種
0327c23: 種變化說是經典人不見之謂說三乘者謬矣問
0327c24: 何以妙音品中四乘居後今普門品中三乘在初
0328a01: 又無菩薩答總而言之無非菩薩於須別現者秪
0328a02: 是文略又三十三身隨感即應亦何前後但二文
0328a03: 互顯別答中文廣意狹文廣者謂離開多句意狹
0328a04: 者唯現三十三身總答中文狹意廣文狹者謂但
0328a05: 以種種等一十二字意廣者既云種種何所不該。
0328a06: △三勸供二初正勸。
0328a07: 是故汝等應當一心至皆號之為施無畏者。
0328a08: 佛答前番問先總後別末勸受持者由眾生仰荷
0328a09: 菩薩真身冥益但可持名秉字故勸受持也佛答
0328a10: 後番問先別後總末勸供養者由眾生既荷菩薩
0328a11: 三業顯益見色聞聲故勸供養也是故汝等下先
0328a12: 稱美也是觀世音下出供養意正由能施眾生無
0328a13: 畏從德受名眾生於畏得脫為作此名若楞嚴經
0328a14: 明十四種無畏功德即以救七難赴二求免三毒
0328a15: 等為施無畏今品既在第二番問答之後明施無
0328a16: 畏似用現身說法為施無畏若據文云於怖畏急
0328a17: 難之中能施無畏亦可總該前番問答是則真應
0328a18: 二身俱為能施冥顯二益皆得無畏。△二受旨六
0328a19: 初奉命。
0328a20: 無盡意菩薩白佛言至仁者受此法施珍寶瓔珞。
0328a21: 眾寶等者眾寶間珠共為嚴飾也若依瓔珞經從
0328a22: 初住銅寶瓔珞乃至等覺摩尼寶瓔珞今無盡意
0328a23: 入位既高瓔珞合用無價之寶豈可止直百千兩
0328a24: 金答言百千者略舉多數如云百姓萬民豈局一
0328b01: 百一萬而已巳約位辯瓔珞必無價也若就觀解者
0328b02: 將事表理何得一向事解耶頸者表中道一實之
0328b03: 理以眾多無著法門莊嚴實相如瓔珞在頸解者
0328b04: 表菩薩為常捨行故一切願行功德乃至佛智菩
0328b05: 提涅槃亦不住不著故言解也百千是十萬此表
0328b06: 一地有萬功德十地即十萬也法施者如法施也
0328b07: 正以財通於法名財即是法財即因緣生法即空
0328b08: 即假即中三諦一心一切具足於法平等於財亦
0328b09: 等如此施者即是法施也。△二不受。
0328b10: 時觀世音菩薩不肯受之。
0328b11: 不肯受者無盡意奉命供養我未奉命那忽受
0328b12: 亦是事須遜讓若約觀解者不受三昧廣大之用
0328b13: 故無所受。△三重舉。
0328b14: 無盡意復白觀世音菩薩言至受此瓔珞。
0328b15: 重白愍我者或可請上愍下或可地位相齊故相
0328b16: 愍或可我為四眾故施仁愍四眾故受以無所受
0328b17: 而受諸受也。△四佛勸。
0328b18: 爾時佛告觀世音菩薩至人非人等故受是瓔珞。
0328b19: 佛勸愍者即是愍一切眾生及四眾也正以菩薩
0328b20: 為物故施為物故受也。△五即受。
0328b21: 即時觀世音菩薩愍諸四眾至一分奉多寶佛塔。
0328b22: 二分者表事理二因奉二佛者將二因趣二果也
0328b23: 理圓即法佛事圓即報佛義疏記云以一瓔珞作
0328b24: 二分者表於一行必具二因理則正因事則緣了
0328c01: 事理不二名曰妙因能成法報之果不論應身者
0328c02: 因人趣果合表二身法報若成應用自發。△六總
0328c03: 結。
0328c04: 無盡意觀世音菩薩至遊於娑婆世界。
0328c05: 如是自在神力者即指普門示現三十三身說法
0328c06: 也。△二偈頌三初雙頌二問二初歎德。
0328c07: 爾時無盡意菩薩以偈問曰。
0328c08: 義疏記云文後重頌什公不譯諸師皆謂梵本中
0328c09: 有荊溪尊者云此亦未測什公深意續高僧傳云
0328c10: 偈是闍那掘多所譯智者出時此偈未行故無所
0328c11: 解荊溪亦於輔行記中引還著於本人之文故知
0328c12: 具釋理亦無妨近有天竺寺式法師分節其文對
0328c13: 於長行二種問答宛如符契今依彼科略消此偈。
0328c14: 世尊妙相具。
0328c15: 世尊具相誠由萬德之所莊嚴是故歎相即是美
0328c16: 德。△二雙問二初含上二問。
0328c17: 我今重問彼。
0328c18: 此一句含上二問長行先問得名因緣次問三業
0328c19: 遊化之相今既重頌豈缺後問故知句中問彼兩
0328c20: 字兼含次問也。△二別頌初問。
0328c21: 佛子何因緣名為觀世音。
0328c22: △二雙頌二答二初經家敘。
0328c23: 具足妙相尊偈答無盡意。
0328c24: 經家敘緝綴之語合當直說今為偈者或集經者
0329a01: 乘便頌之或是掘多以偈翻之貫散無在。△二頌
0329a02: 佛答二初加總歎行願。
0329a03: 汝聽觀音行善應諸方所至發大清淨願。
0329a04: 汝聽二字令審諦觀音行者一心三智觀彼類
0329a05: 音令無量苦一時解脫即是已巳成利他行也不動
0329a06: 真心垂形三土方名善應處處現往故曰諸方此
0329a07: 二句總歎所真應二身次則總論能成行願初
0329a08: 明始心四弘願廣復示行行經劫難量以誓深故
0329a09: 長時不退以時長故值佛惟多隨佛作為方名侍
0329a10: 佛脩諸佛行也一一佛所皆發淨願後心別願也
0329a11: 若不爾者安得真智拔眾苦安能應身普度一
0329a12: 切。△二別頌二番答二初頌初答觀音得名二初
0329a13: 頌總答。
0329a14: 我為汝略說聞名及見身心念不空過能滅諸有苦。
0329a15: 舉要言之故云略說聞名故稱口業機也見身故
0329a16: 禮身業機也心念正當意業機也聞名是冥應見
0329a17: 身是顯應二應具足也亦可見於妙智之身即冥
0329a18: 應也諸有即二十五有也。△二頌別答二初頌答
0329a19: 七難十二初正頌第一火燒難。
0329a20: 假使興害意推落大火坑念彼觀音力火坑變成池。
0329a21: 問長行中求離三毒常念觀音疏云常念乃是正
0329a22: 念體達煩惱即是實際無能無所今偈那云念彼
0329a23: 觀音彼此既分豈忘能所答圓妙之教不可情求
0329a24: 大似相違義歸一揆今文言彼義當兩向若就佛
0329b01: 說觀音為彼即是師弟而分彼此若就眾生念彼
0329b02: 觀音此乃感應而分彼此師弟感應妙教詮之皆
0329b03: 是法界一一圓融眾生乃感心中彼佛諸佛還應
0329b04: 心內彼生既達觀音即念而具能念所念皆即法
0329b05: 界有何能所故彼此雖分能所俱絕是故偈文雖
0329b06: 云念彼與上正念全不相違。△二正頌第二水漂
0329b07: 難。
0329b08: 或漂流巨海龍魚諸鬼難念彼觀音力波浪不能沒。
0329b09: △三加頌墮須彌山難。
0329b10: 或在須彌為人所推墮念彼觀音力如日空住。
0329b11: △四加頌墮金剛山難。
0329b12: 或被惡人逐墮落金剛山念彼觀音力不能損一毛。
0329b13: △五超頌第七怨賊難。
0329b14: 或值怨賊繞各執刀加害念彼觀音力咸即起慈心。
0329b15: △六追頌第四刀杖難。
0329b16: 或遭王難苦臨刑欲壽終念彼觀音力刀尋段段壞。
0329b17: △七追頌第六枷難。
0329b18: 或囚禁枷手足被杻械念彼觀音力釋然得解脫。
0329b19: △八加頌咀毒藥難。
0329b20: 咀諸毒藥所欲害身者念彼觀音力還著於本人。
0329b21: 還著本人者凡毒藥乃用鬼法欲害於人前人
0329b22: 邪念方受其苦若人正念還著本人如譬喻經云
0329b23: 有清信士初持五戒後時衰老多有廢忘爾時山
0329b24: 中有渴梵志從其乞飲田家事忙不暇看之遂恨
0329c01: 而去梵志能起尸使鬼召得殺鬼曰彼辱我往
0329c02: 殺之山中有羅漢知之往田家語言汝今夜早然
0329c03: 燈勤三自歸口誦守口身莫犯偈慈念眾生可得
0329c04: 安隱主人如教通曉念佛誦戒鬼莫能害鬼神之
0329c05: 法人令其殺即便欲殺但彼有不可殺之德法當
0329c06: 殺其使鬼者其鬼乃恚欲害梵志羅漢蔽之令
0329c07: 鬼不見田家悟道梵志得活輔行引此云正是觀
0329c08: 音經中還著於本人之文。△九追頌第三羅剎難。
0329c09: 或遇惡羅剎毒龍諸鬼等念彼觀音力時悉不敢害。
0329c10: △十加頌惡獸圍繞難。
0329c11: 若惡獸圍繞利牙爪可怖念彼觀音力疾走無邊方。
0329c12: △十一加蚖蛇蝮蝎難。
0329c13: 蚖蛇及蝮蝎氣毒煙火然念彼觀音力尋聲自迴去。
0329c14: △十二加雲雷雹雨難。
0329c15: 雲雷鼓掣電降雹澍大雨念彼觀音力應時得消散。
0329c16: 加頌及正頌七難共為十二皆須具約果報惡業
0329c17: 煩惱六道四教一一釋之若論所表不出六種須
0329c18: 彌金剛亦是地種雲雷屬水獸蛇詛同是有情
0329c19: 皆表識種菩薩因中於此六種脩別圓觀今住六
0329c20: 種如實之際故法界救諸苦惱以要言之一切
0329c21: 依正皆是觀音妙色妙心一切眾生於聖色心而
0329c22: 自為難求救三業亦即觀音是故機成即時而應
0329c23: 當以此義念念觀之何患不同觀音利物。△六種
0329c24: 者地水火風空識也。△二三毒二求。
0330a01: 眾生被困厄無量苦逼身觀音妙智力能救世間苦。
0330a02: 一切眾生多於界內貪嗔邪見及以界外三毒之
0330a03: 惑外則無於報得男女內則乏於定慧男女致招
0330a04: 二種生死困厄是故名為無量苦逼疏解前長行
0330a05: 三毒二求義該一切對今重頌更無所遺。△二頌
0330a06: 次答普門示現二初正頌示現二初超頌總答。
0330a07: 具足神通力廣脩智方便十方諸國土無剎不現身。
0330a08: 長行總答云以種種形遊諸國土度脫眾生今頌
0330a09: 論能應之由由神力及智方便若匪千如全體
0330a10: 之用不名具足神通力也通雖性具復由廣脩妙
0330a11: 智方便照性發通故得普門示現自在十方無外
0330a12: 三土非他不離一心應諸剎也。△二追頌別答
0330a13: 三初頌身業普應。
0330a14: 種種諸惡趣地獄鬼畜生生老病死苦以漸悉令滅。
0330a15: 上長行中別列諸身身皆三業今重頌中別示三
0330a16: 業業皆周重頌之巧也今一行別頌身業普應
0330a17: 合明十界但示三塗者以下況上也又可種種惡
0330a18: 趣通指九界九界望佛皆名為惡次別舉三塗極
0330a19: 惡故也九界二死皆有四相漸令滅除歸於常寂
0330a20: 斯亦觀音證惡法門於惡自在方能任運滅除諸
0330a21: 惡趣之苦也。△二頌意業普觀二初明本觀慈悲。
0330a22: 真觀清淨觀廣大智慧觀悲觀及慈觀常願常瞻仰。
0330a23: 五觀字皆去聲呼具明三觀及以慈悲真觀空也
0330a24: 清淨觀假也假從空得無見思染故名清淨廣大
0330b01: 智慧觀中也雙遮雙照無偏無待即平等大慧也
0330b02: 慈悲皆稱觀者其意有二一者觀音乃以無緣慈
0330b03: 悲觀察眾生名慈悲觀二者慈悲之法必用三觀
0330b04: 良以三觀能成眾行用三觀拔苦故名悲觀用三
0330b05: 觀與樂故名慈觀雖有二解體是一也菩薩從初
0330b06: 至於極三觀慈悲未始離念故令眾生常願修
0330b07: 此常仰茲觀。△二明智光普照。
0330b08: 無垢清淨光慧日破諸暗能伏災風火普明照世間。
0330b09: 上文三觀慈悲因中立誓也今智光照果上益
0330b10: 物鑑機也離三惑染故名無垢無垢淨光名為慧
0330b11: 日能破三惑諸暗能伏三災風火普益世出世間
0330b12: 之機火災至初禪喻同居土生死風災至三禪喻
0330b13: 實報土生死水災至二禪喻方便土生死舉風火
0330b14: 而不言水者中間例可知之故也。△三頌口業普
0330b15: 說二初頌二輪為化本。
0330b16: 悲體戒雷震慈意妙大雲。
0330b17: 說雖在口必假身意為授法本初句者為法現形
0330b18: 本期救苦故說法之身名為悲體此身先用戒德
0330b19: 警人如天震雷物無不肅故云悲體戒雷震次句
0330b20: 者菩薩以慈而為心意無緣而被名之為妙物無
0330b21: 不覆譬若大雲故云慈意妙大雲二輪既施然可
0330b22: 授法。△二正頌口輪說法。
0330b23: 澍甘露法雨滅除煩惱。
0330b24: 甘露者諸天不死之神藥也所宣至理解必無生
0330c01: 若匪無生焉能不死本性常法非說那知於慈雲
0330c02: 中注大法雨眾生受者三惑焰滅慈雲是慈悲普
0330c03: 注雨是說法普焰滅是利益普以茲三普為入道
0330c04: 門故當別頌普門義也。△二加頌顯機。
0330c05: 諍訟經官處怖畏軍陣中念彼觀音力眾冤悉退散。
0330c06: 上長行三業顯應以被冥機疏以施瓔珞彰顯機
0330c07: 義今逢重頌普門示現中有加頌顯機之文益見
0330c08: 天台冥契聖旨事係訟庭身臨戰陣心憂刑罰命
0330c09: 慮兵殘今昔冤仇此時合會一心致感眾難皆袪
0330c10: 亦可例前疏釋七難通於三障即諍訟等事義說
0330c11: 諸有及以三乘思之可見。△三雙頌二勸二初頌
0330c12: 勸受持二初明境智深妙以勸常念。
0330c13: 妙音觀世音梵音海潮音勝彼世間音是故須常念。
0330c14: 三句中有五音字皆是眾生稱唱言音以由菩薩
0330c15: 妙智觀故皆成妙境三智照故音成三境雙遮空
0330c16: 有即成妙音雙照空有即成世音世即二世間也
0330c17: 不別而別此二音字中智境也梵是四等即慈悲
0330c18: 喜捨四觀照之即成俗諦故名梵音稱俗照機若
0330c19: 熟若脫時節不差名海潮音此二音字假智境也
0330c20: 畢竟空智出九界情照眾生音超二世相是故名
0330c21: 為勝世間音此一音字空智境也言雖次第觀在
0330c22: 一心智外無音音外無智境智冥一思慮頓忘是
0330c23: 故須常念者正勸持念也此之類音雖是眾生口
0330c24: 業所發大聖三智照成三諦即是三身故勸行者
0331a01: 念此三身言常念者如疏解云即是正念非破非
0331a02: 立無能無所三諦俱照三觀俱亡不次不偏名常
0331a03: 名正若其然者名為妙機。△二明感應難測以勸
0331a04: 勿疑。
0331a05: 念念勿生疑觀世音淨聖於苦惱死厄能為作依怙。
0331a06: 上文先舉境智次勸常念今先勸勿疑次陳感應
0331a07: 左右互顯耳言念念者相續繫念也念即觀音深
0331a08: 妙智境雖達常住未免遷流即於遷流照常境智
0331a09: 是則念念不離觀音如是繫念慎勿生疑疑兕若
0331a10: 生理境斯障故明聖德以勸息疑縱久脩不成求
0331a11: 之未應須知淨聖冥資不於二死中如父如母
0331a12: 可依可怙念念持護感應必彰然疑有三所謂疑
0331a13: 人疑法疑自今但舉人其二可息勸令常念復誡
0331a14: 生疑疑去念成勸持意足。△二頌勸供養。
0331a15: 具一切功德慈眼視眾生福聚海無量是故應頂禮。
0331a16: 先舉功德方勸頂禮初句總示一切功德次二句
0331a17: 別彰慈眼及以福聚慈為善本福收萬行結示普
0331a18: 門勸脩供養禮既屬身身必具口非意不行秪此
0331a19: 頂禮已巳成三業供養。△二聞品功德二初持地歎
0331a20: 功德。
0331a21: 爾時持地菩薩即從座起至當知是人功德不少。
0331a22: 持地者寶雲經云菩薩有十法名持地三昧如世
0331a23: 間地一者廣大二眾生依三無好惡四受大雨五
0331a24: 生草木六種子所依七生眾寶八生眾藥九風不
0331b01: 動十師子吼亦不能驚菩薩亦爾經一一合法言
0331b02: 聞是觀世音等者是聞初番冥益一段問答也普
0331b03: 門示現等者是聞次番顯益一段問答也此中明
0331b04: 自在業者若是凡夫之業為貪愛所潤有漏因緣
0331b05: 不得自在觀音為調伏十法界示此三業慈悲力
0331b06: 潤隨感受生不為煩惱所累故言自在業此自在
0331b07: 業為中道第一義諦所攝於二諦中而得自在故
0331b08: 也聞者能得觀行真似微妙功德故云不少。△二
0331b09: 聞品獲利益。
0331b10: 佛說是普門品時至阿耨多羅三藐三菩提心。
0331b11: 無等等者九法界心不能等理佛法界心能等此
0331b12: 理故無等而等也又畢竟之理是無等初緣畢竟
0331b13: 理而發心能等於理故言無等等也又心之與理
0331b14: 俱不可得俱不可說不可說而說說此心等此理
0331b15: 故言無等等耳又義疏云無等等者二乘雖出三
0331b16: 界猶有上法非是無等佛是極地故言無等發求
0331b17: 佛心故言無等等等於佛也發心有三一名字發
0331b18: 心即五品弟子二相似發心是十信六根清淨三
0331b19: 分真發心即初住已巳上今品結益正在真發心。
0331b20: 妙法蓮華經陀羅尼品第二十六
0331b21: 陀羅尼此翻總持總持惡不起善不失又翻能遮
0331b22: 能持能持善遮惡故也又遮二邊之惡持中道之
0331b23: 善眾經開遮所用不同或專用治病如那達居士
0331b24: 此緣諸文皆云未曾撿藏或專護法如此文或專用滅罪如方
0331c01: 等陀羅尼或通用治病滅罪護經如請觀音消伏
0331c02: 毒害陀羅尼或大明無上明無等等明則
0331c03: 非治病非滅罪非護經若通方者亦應兼之若別
0331c04: 論者幸須依經勿乖教也。△三陀羅尼品明惡世
0331c05: 弘經護四初問持經功德。
0331c06: 爾時藥王菩薩即從座起至若書寫經卷得幾所福。
0331c07: △二答功德甚多四初立格量本。
0331c08: 佛告藥王若有善男子善女人至恒河沙等諸佛。
0331c09: △二舉問多否。
0331c10: 於汝意云何其所得福寧為多不。
0331c11: △三實答甚多。
0331c12: 甚多世尊。
0331c13: △四格出功德。
0331c14: 佛言若善男子善女人至如說脩行功德甚多。
0331c15: △三請以守護五初藥王四初請。
0331c16: 爾時藥王菩薩白佛言至陀羅尼以守護之。
0331c17: 陀羅尼者陀羅尼註見題下翻譯名義引闡義
0331c18: 云陀羅尼既是梵語字即華言今華梵雙標故
0331c19: 云陀羅尼古人見秘密不翻例如此土禁
0331c20: 等法便以名往翻者願也或云者是鬼神
0331c21: 王名稱其王名部落敬主不敢為非故能降伏一
0331c22: 切鬼魅或云者如軍中密號唱號相應無所訶
0331c23: 問若不相應即執治罪若不順者頭破七分若
0331c24: 順者則無過失或云者是諸佛密語如王索
0332a01: 先陀婆無有能識唯有智臣乃能知之洗時奉水
0332a02: 飲時奉器食時奉鹽遊時奉馬亦如是秪是一
0332a03: 法有諸力病愈罪除善生道合為此義故皆存
0332a04: 本音譯人不翻意在此也惡世弘經喜多惱難以
0332a05: 護之使道流通也。△二說。
0332a06: 即說曰。
0332a07: 安爾一曼爾二至阿摩若荏蔗切那多夜四十三
0332a08: 私謂凡語中地字悉宜以本音讀之此即四種
0332a09: 翻譯中翻字不翻音之一也或途買宅解二切者
0332a10: 未知有何所據且如三摩地同是梵語人皆以本
0332a11: 音呼之此何獨不依二切之音即其例也。△三歎。
0332a12: 世尊是陀羅尼神至則為侵毀是諸佛已巳。
0332a13: △四印。
0332a14: 時釋迦牟尼佛讚藥王至於諸眾生多所饒益。
0332a15: △二勇施三初請。
0332a16: 爾時勇施菩薩白佛言至伺求其短無能得便。
0332a17: 富單那此云臭餓鬼主熱病鬼也吉蔗或名吉遮
0332a18: 此云所作即起尸鬼也若人若夜叉俱有此鬼鳩
0332a19: 槃茶亦云俱槃茶此云甕形舊云冬瓜此鬼陰如
0332a20: 冬瓜行置肩上坐便踞之即是魘魅鬼也。△二說。
0332a21: 即於佛前而說曰。
0332a22: 痤誓螺切一摩訶痤二至涅犁墀婆底三十
0332a23: △三歎。
0332a24: 世尊是陀羅尼神至則為侵毀是諸佛已巳。
0332b01: △三多聞三初請。
0332b02: 爾時毗沙門天王護世者白佛言至說是陀羅尼。
0332b03: 大論云毗沙門此云多聞福德之名聞四方故居
0332b04: 半須彌北水精埵主夜叉羅剎光明疏云西域以
0332b05: 北方為首次東南西故今經中先舉北方也。△二
0332b06: 說。
0332b07: 即說曰。
0332b08: 阿黎一那二至那履五拘那履六
0332b09: △三歎。
0332b10: 世尊以是神擁護法師至令百由旬內無諸衰患。
0332b11: △四持國三初請。
0332b12: 爾時持國天王在此會中至擁護持法華經者。
0332b13: 梵語提頭賴吒亦云提多羅吒此云持國又翻安
0332b14: 民以能護持國土等故光明疏云上升之元首下
0332b15: 界之初天居半須彌東黃金埵主乾闥婆及毗舍
0332b16: 闍。△二說。
0332b17: 即說曰。
0332b18: 阿伽禰一伽禰二至浮樓莎柅八頞音遏底九
0332b19: △三歎。
0332b20: 世尊是陀羅尼神至則為侵毀是諸佛已巳。
0332b21: △五十女五初列名。
0332b22: 爾時有羅剎女等至并其子及眷屬俱詣佛所。
0332b23: △二請說。
0332b24: 同聲白佛言世尊至即於佛前而說曰。
0332c01: 伊提履一伊提泯二至兜醯十八醯十九
0332c02: △三歎功。
0332c03: 寧上我頭上莫惱於法師至即於佛前而說偈言。
0332c04: 若不順我惱亂說法者至當獲如是殃。
0332c05: 毗陀羅赤色鬼犍陀黃色鬼烏摩勒伽烏色鬼阿
0332c06: 摩羅青色鬼阿黎樹者名義云其樹似蘭枝若
0332c07: 墮地時自然破為七分義淨譯孔經頭破作七
0332c08: 分猶如蘭香蕱復自解曰梵云頞杜迦曼折利頞
0332c09: 杜迦蘭香也曼折利蕱頭也乃至云西方元無阿
0332c10: 梨樹也殺父母破僧是三逆罪壓油殃者外國壓
0332c11: 油之法擣麻使生蟲合壓之蟲多益肥此過尤也
0332c12: 斗秤欺誑人者斗則小出大入秤則輕出重入欺
0332c13: 盜之尤也世有小斗出大斗入震銘其背者斯罪
0332c14: 亦不輕也調達破僧者破和合僧也輔行一略引
0332c15: 大論等文云調達從佛索眾佛呵之曰癡人無知
0332c16: 我尚不以眾付身子及目連等況汝癡人食人涕
0332c17: 唾者因茲結恨別構五法以誘佛眾言五法者一
0332c18: 糞掃衣二常乞食三一坐食四常露坐五不受鹽
0332c19: 及以五味與正理論不同正理云一不受五味二
0332c20: 斷肉三斷鹽四不受割截衣五不居聚落邊寺佛
0332c21: 在王舍城有因緣集僧調達從座起行五法籌云
0332c22: 忍此五事者是毗尼時有五百新學無智捉籌調
0332c23: 達語言不須佛及僧便將往伽耶山自共作羯磨
0332c24: 時諸比丘以此事白佛佛言癡人消滅善心在於
0333a01: 泥黎一劫莫救身子目連在伽耶山調達告身子
0333a02: 曰為眾說法我今背痛便右臥目連現通身子
0333a03: 說法遂將五百新學還歸佛所臥起失眾而生嗔
0333a04: 恨。△四誓護。
0333a05: 諸羅剎女說此偈已巳至離諸衰患消眾毒藥。
0333a06: △五印可。
0333a07: 佛告諸羅剎女善哉善哉至應當擁護如是法師。
0333a08: △四聞品得利益。
0333a09: 說是陀羅尼品時六萬八千人得無生法忍。
0333a10: 妙法蓮華經妙莊嚴王本事品第二十七
0333a11: 此因緣出他經昔佛末法有四比丘於法華經極
0333a12: 生殷重雖卷舒秘教甘露未沾日夜翹誠刻無
0333a13: 忘歎云苟非其人乎地非其處乎世間紛愀靜散
0333a14: 相乖直爾求閑尚須厭棄況崇道乎於是結契山
0333a15: 林志欣佛慧幽居日積衣單罄有待多煩無時
0333a16: 不乏一喀喀廢萬里之行十旬九飯屈雲霄之
0333a17: 志可得言哉其一人云吾等四窮尚不存身法當
0333a18: 安寄君三人者但以命奉道莫慮朝中我一人者
0333a19: 捨此身力誓給所須於是振鍚門閭以求供繼自
0333a20: 春至冬周而復始如僕奉大家甘苦無喜慍三人
0333a21: 得展其誠功圓事辦一世之益當無量生其一人
0333a22: 者數涉人間屢逢聲色坯器未火難可護持偶逢
0333a23: 王出車馬駢闐旌旗赫生心動念愛彼光榮功
0333a24: 德熏脩隨念受報人中天上常得為王福雖不貲
0333b01: 亦有限也三人得道會而議云我免籠樊功由此
0333b02: 王其果報增長有為從此死已巳不復為王方沉
0333b03: 火坑良難可救幸其未苦正可開化其一人云此
0333b04: 王著欲而復邪見若非愛無由可拔一人可為
0333b05: 端正婦二作聰明兒兒婦之言必當從順如宜設
0333b06: 化果獲改邪昔時婦者今光照莊嚴相菩薩是即
0333b07: 妙音也昔二子者但藥王藥上二菩薩是昔時王
0333b08: 者今華德菩薩是所以白毫東召升紫臺而西引
0333b09: 神護經　流通而大益說四聖之前緣故名妙
0333b10: 莊嚴王本事品又妙莊嚴者妙法功德莊嚴諸根
0333b11: 也此王往日於妙法有緣道薰時熟諸根應淨生
0333b12: 雖未獲其理必臻靈瑞感通嘉名早立例如善吉
0333b13: 雖未無諍已巳號空生故下文云得清淨功德莊嚴
0333b14: 三昧以是義故名妙莊嚴王也前品說護今品
0333b15: 說人護人護尚爾護彌良普勸流通也。○音軌
0333b16: 日月運行也刻漏刻也喀音容吐聲也不進貌吸同引也。△四妙莊嚴
0333b17: 王本事品明以人護六初總明事本。
0333b18: 爾時佛告諸大眾至國名光明莊嚴劫名喜見。
0333b19: △二雙標能所。
0333b20: 彼佛法中有王名妙莊嚴至於此三昧亦悉通達。
0333b21: 科為標能所者一人是所化三人是能化俱出其
0333b22: 名別顯二子福慧六度四等餘經指此為十波羅
0333b23: 蜜橫法門也三十七助道法門也餘經以三十
0333b24: 七道品為正道九想十想不淨觀等行行為助道
0333c01: 今經指十度為正道呼三十七品是助道也禪度
0333c02: 中具有三昧道品中唯四念處屬慧四正勤屬精
0333c03: 進餘五科內皆有定名定即三昧也更標七種三
0333c04: 昧者當知隨用立名其理不異。○補註云圓離諸
0333c05: 染名淨實智如日權智如星名日星宿本性清淨
0333c06: 覺了名淨光普現色身名淨色本淨大慧之所照
0333c07: 明名淨照明久示莊嚴無所滅故名長莊嚴廣大
0333c08: 威德含攝一切名大威德藏此諸三昧皆從圓妙
0333c09: 而說。○十度者即六度開出如禪度中有願智力
0333c10: 開出願度有神通力開出力度般若度中有道種
0333c11: 智開出方便度今經文方便波羅蜜故屬般若攝
0333c12: 有一切種智開出智度是為十也三十七道品者
0333c13: 四念處四正勤四如意足五根五力七覺支八正
0333c14: 道具如四教儀詳出。△三能化方便三初時至。
0333c15: 爾時彼佛欲引導妙莊嚴王至說是法華經。
0333c16: 彼佛出世常宣正法於王緣弱則非其時若說法
0333c17: 華則其時矣故云引導等也。△二論議四初二子
0333c18: 白母時至。
0333c19: 時淨藏淨眼二子到其母所至說法華經宜應聽受。
0333c20: 妙樂云先白母者父邪母正故先白母共設化方
0333c21: 若據其本母子元知今約化儀機熟應發槌碪相
0333c22: 扣物器方成是故云白若附世情則母慈先白利
0333c23: 他之本慈復居先是故白母。△二母讓令其化父。
0333c24: 母告子言汝父信受外道至應往白父與共俱去。
0334a01: △三子怨生邪見家。
0334a02: 淨藏淨眼合十指爪掌白母至而生此邪見家。
0334a03: △四母責令憂念父。
0334a04: 母告子言汝等當憂念汝父至或聽我等往至佛所。
0334a05: △三現化。
0334a06: 於是二子念其父故至令其父王心淨信解。
0334a07: 現化應十八變一右出水二左出火三左出
0334a08: 水四右出火身上下各出水火為四并前為八九
0334a09: 履水如地十履地如水十一從空中沒而復在地
0334a10: 十二從地沒而復升空又於空中行住坐臥為四
0334a11: 兼上十二成十六現大身滿空成十七大復現
0334a12: 小成十八變也。△四所化得益十初信子伏師。
0334a13: 時父見子神力如是心大歡喜至可共俱往。
0334a14: 王邪變或一或二狹而且陋見子所作歎未曾
0334a15: 有信其子而伏其師問師是誰我亦願見。△二父
0334a16: 信白母。
0334a17: 於是二子從空中下至所以者何佛難值故。
0334a18: 此父已巳信白母稱慶願放出家母亦聽之矣。△三
0334a19: 言佛難值。
0334a20: 於是二子白父母言至諸佛難值時亦難遇。
0334a21: 此重催父母今正是時佛難值故妙樂云一眼龜
0334a22: 者約事秪是譬難值耳若作所表凡龜魚之眼兩
0334a23: 向看之既云一眼所見非正在生死海而又邪見
0334a24: 何可值於佛法浮木實諦之孔。△四化功已巳著。
0334b01: 彼時妙莊嚴王後宮至令心信解好樂佛法。
0334b02: 此化功已巳著佛歎功德也法華三昧者攝一切法
0334b03: 歸一實相如前說離惡趣者一往以三途為惡趣
0334b04: 具論二十五有皆乖真起妄悉是惡趣今皆離之
0334b05: 即二十五三昧破二十五有也佛集三昧者即三
0334b06: 德祕密之藏佛集其中唯佛行處非餘人也。△五
0334b07: 俱詣佛所。
0334b08: 於是妙莊嚴王與群臣至成就第一微妙之色。
0334b09: △六佛與受記。
0334b10: 時雲雷音宿王華智佛至其國平正功德如是。
0334b11: 助佛道法者助猶護助也娑羅此云堅固。△七出
0334b12: 家脩行。
0334b13: 其王即時以國付弟至得一切淨功德莊嚴三昧。
0334b14: △八稱歎二子。
0334b15: 即升空高七多羅樹至饒益我故來生我家。
0334b16: 知識有三種釋見達多品。△九佛述行高。
0334b17: 爾時雲雷音宿王華智佛至邪見眾生令住正見。
0334b18: 佛讚善知識大有義能作佛事此則外護善知識
0334b19: 云教利喜此則教授善知識化導令見佛此則同
0334b20: 行善知識令入菩提此則實際實相善知識外護
0334b21: 教授同行此三種詳見達多品。△十歎佛自誓。
0334b22: 妙莊嚴王即從空中下至說是語已巳禮佛而出。
0334b23: 名義云頻婆此云相思果色丹而潤。△五結會古
0334b24: 今二初結會。
0334c01: 佛告大眾於意云何至今藥王菩薩藥上菩薩是。
0334c02: 言佛前等者私謂佛於前時放光東召光照妙音
0334c03: 之身故云佛前光照也言莊嚴相者謂妙音菩薩
0334c04: 無量百千功德莊嚴其身光明照耀諸相具足故
0334c05: 云莊嚴相即指妙音菩薩也於彼中生者彼即指
0334c06: 淨光莊嚴國也。△二結歎。
0334c07: 是藥王藥上菩薩至一切世間諸天人民亦應禮拜。
0334c08: △六聞品悟道。
0334c09: 佛說是妙莊嚴王本事品時至於諸法中得法眼淨。
0334c10: 妙樂云聞品益中法眼淨者有云初果也豈王及
0334c11: 夫人與八萬等皆持此經皆當作佛而聞品者得
0334c12: 小果耶名同義殊善須斟酌註者亦云所見清淨
0334c13: 不云小乘初果位也私謂雖云法眼名同體異定
0334c14: 非初果須判為六根清淨法眼位耳即七信已巳上
0334c15: 也。
0334c16: 妙法蓮華經普賢菩薩勸發品第二十八
0334c17: 大論及觀經皆名吉此經稱普賢皆漢語梵音
0334c18: 邲輸陀此云普賢悲華經云我誓於穢惡世界
0334c19: 行菩薩道使得嚴淨我行要當勝諸菩薩寶藏佛
0334c20: 言以是因緣今改汝字名為普賢今論等覺之位
0334c21: 居於眾伏之頂伏道周故名為普斷道纔盡所
0334c22: 較無幾終際極故名為賢勸發者戀法之辭也
0334c23: 遙在彼國具聞此經始末既周欲令自行化他永
0334c24: 永無已巳故自東自西而來勸發具四悉檀意文云
0335a01: 我為供養法華經故自現其身若見我身甚大歡
0335a02: 喜此世界悉檀也以見我故轉復精進即得三昧
0335a03: 及陀羅尼此為人悉檀也得是陀羅尼故無有非
0335a04: 人能破壞者亦復不為女人之所惑亂此對治悉
0335a05: 檀也三千世界微塵菩薩具普賢道此第一義悉
0335a06: 檀也如此明文即四悉檀而來勸發也。○上判流
0335a07: 通為三從分別功德品十九行偈已巳後三品半舉
0335a08: 經力大以勸流通藥王品下五品舉菩薩化道力
0335a09: 大以勸流通此一品舉普賢誓願力大以勸流通
0335a10: 也。△三普賢勸發品約自行勸流通四初經家敘
0335a11: 三初上供。
0335a12: 爾時普賢菩薩至作無量百千萬億種種伎樂。
0335a13: 自在者理一也神通者行一也威德者人一也名
0335a14: 聞者教一也又自在者常也神通者樂也威德者
0335a15: 我也名聞者淨也言說如此即一而四德無不備
0335a16: 自在義焉淨力故雨華樂力故奏伎神通力故動
0335a17: 地自在力故隨意而雨隨去隨雨隨動隨奏譬如
0335a18: 大龍飛行不息身邊雲雨流起無窮普賢及眷屬
0335a19: 以菩薩身用四德力來勸四一所經歷處自行上
0335a20: 供其事如此妙樂云去動秪是表來去也隨者非
0335a21: 先積而後雨非先畜而後奏故以龍雨譬之。△二
0335a22: 下化。
0335a23: 又與無數諸天龍夜叉至各現威德神通之力。
0335a24: 所經歷處下化利益隨他所宜現八部像略用二
0335b01: 力隨所堪任其事如此妙樂云上文自在等四以
0335b02: 表四德今略無自在及以名聞但二兼二故也經
0335b03: 文既云與無數等各現二力者當知所隨皆法身
0335b04: 也主伴並具四德故云各也。△三脩敬。
0335b05: 到娑婆世界耆闍崛山中至右繞七。
0335b06: △二明勸發二初請問勸發二初請問。
0335b07: 白佛言世尊至云何能得是法華經。
0335b08: 此請問勸發中有問有答者普賢既於彼國遙聞
0335b09: 經竟戀法無已巳遠來之志志在勸發共來聽受等
0335b10: 是更請正說勸發自行若善男子等是更請流通
0335b11: 勸發化他如來若許二途再演光光無極是故雙
0335b12: 請也。△二佛答三初總。
0335b13: 佛告普賢菩薩至於如來滅後當得是法華經。
0335b14: △二別。
0335b15: 一者為諸佛護念至四者發救一切眾生之心。
0335b16: 普賢既雙請如來巧答略舉四以蔽諸何者四法
0335b17: 之要該括正通何者佛雖無偏若能遠惡從善反
0335b18: 迷還正開權知見顯佛知見者則稱可聖心諸佛
0335b19: 護念若佛知見開則般若照明是植眾德本亦是
0335b20: 入正定聚亦是發救眾生當知此四與開權顯實
0335b21: 名異體同無二無別又佛護念者是開佛知見植
0335b22: 眾德本是示佛知見發救眾生是悟佛知見入正
0335b23: 定聚是入佛知見門之要此四收矣又則有
0335b24: 本從本開示悟入故有中開示悟入今開即
0335c01: 顯本本無二無別以四法答其請正於義明矣
0335c02: 以四法答請流通流通之方唯三唯四唯三者發
0335c03: 救眾生是入如來室入正定聚佛所護念是著如
0335c04: 來衣植眾德本是坐如來座唯四者發救眾生是
0335c05: 誓願安樂行入正定聚是意安樂行植眾德本是
0335c06: 口安樂行護念是身安樂行一答詶其兩請舉四
0335c07: 冠一經法華之重演言正宗也斯經之再宣言流通也遠
0335c08: 來之勸發其義如此箋難云邪定聚屬博地凡夫
0335c09: 不定聚屬住前正定聚屬十住本業瓔珞經云十
0335c10: 信菩薩如空中毛此名不定聚據此正定在十住
0335c11: 明矣然正定位寬故疏謂十地若俱舍論中諸聖
0335c12: 人名正定造五逆者名邪定自餘凡夫名不定定
0335c13: 聚名同大小位別。△三結。
0335c14: 善男子善女人如是成就四法至必得是經。
0335c15: 於如來滅後必得是經舊云能行四法於未來世
0335c16: 當手得是經今謂不爾上文云諸法實相義已巳為
0335c17: 汝等說又云咸令眾生開示悟入佛之知見法
0335c18: 華之正體能行四法必得此解名解為經此結其
0335c19: 請正之問若能運此解行傳與他人他人得斯信
0335c20: 解成初依人能得真解成第二第三第四依人此
0335c21: 結其請流通之問此意不見浪作餘說耶妙樂云
0335c22: 浪作餘解者設若有人不許此解則為不許自行
0335c23: 化他則為不許開示悟入則為不許室衣座三則
0335c24: 為不許三軌弘經若言非是不許但是無文若謂
0336a01: 經無即是不許逐要重說若不爾者將何以攬今
0336a02: 經正宗至此為重說耶經初存其開等四句而為
0336a03: 四釋今至此經末又示開等還須四釋故知始末
0336a04: 並是此經體宗用也。△二誓願勸發二初護人六
0336a05: 初攘其外難二初總攘其難。
0336a06: 爾時普賢菩薩白佛言至使無伺求得其便者。
0336a07: △二別攘其難。
0336a08: 若魔若魔子至諸惱人者皆不得便。
0336a09: 上文使無伺求得其便者即總攘其難也今文舉
0336a10: 十二非者是別攘其難也灌頂經云韋陀羅此云
0336a11: 善妙主厭禱鬼也。△二教其內法三初行立讀誦
0336a12: 此經。
0336a13: 是人若行若立讀誦此經至亦為供養法華經故。
0336a14: △二坐則思惟其義。
0336a15: 是人若坐思惟此經至得如是等陀羅尼。
0336a16: 旋陀羅尼者旋假入空也百千旋者旋空出假也
0336a17: 方便者二為方便道得入中道第一義諦也又文
0336a18: 句二云空觀是旋羅陀尼假觀是百千陀羅尼中
0336a19: 觀是法音方便陀羅尼又釋籤六云陀羅尼此云
0336a20: 總持此三各能總持諸法如云一空一切空等假
0336a21: 中亦然故名為總乃至此三秪是一心三觀持一
0336a22: 切法通名總持。△三三七一心精進。
0336a23: 世尊若後世後五百歲至即於佛前而說曰。
0336a24: 教其內法中凡三番教訓初行立讀誦乘六牙白
0336b01: 象安慰其心次坐思惟復乘六牙教示其經與其
0336b02: 三昧今三七一心精進復乘六牙示教利喜也。
0336b03: 阿檀地一檀陀婆地二至辛阿毗吉利地帝二十
0336b04: △三覆以神力。
0336b05: 世尊若有菩薩至皆是普賢威神之力。
0336b06: 若聞若持莫非神力如文。△四示其勝因。
0336b07: 若有受持讀誦正憶念至為諸如來手摩其頭。
0336b08: 若能為五種法師流通法華即是於三世佛所為
0336b09: 種為熟為脫此人同未來諸佛得脫故言同普賢
0336b10: 行此人已巳於先佛植善故言深種善根此人為現
0336b11: 佛所熟故言手摩其頭。△五示其近果。
0336b12: 若但書寫是人命終至有如是等功德利益。
0336b13: 但能書寫近在忉利具五法師次在兜率。△六總
0336b14: 結功德。
0336b15: 是故智者應當一心自書至正憶念如說脩行。
0336b16: △二護法。
0336b17: 世尊我今以神通力故至廣令流布使不斷絕。
0336b18: △三明述發二初超述護法。
0336b19: 爾時釋迦牟尼佛讚言至能受持普賢菩薩名者。
0336b20: 如來舉勝述成其劣增進行者勇銳弘宣今先述
0336b21: 護法云汝能如是外多利益內積慈悲又久劫已巳
0336b22: 來作如此護我亦以佛之神力守護是法況復汝
0336b23: 耶。△二追述護人五初述示身教法。
0336b24: 普賢若有受持讀誦至為釋迦牟尼佛衣之所覆。
0336c01: 當知是人見釋迦牟尼佛者述其示身教法也其
0336c02: 尚見我萬德果身況汝因中六牙白象其尚從佛
0336c03: 口具足聞經況汝所教忘失章句其尚為佛口讚
0336c04: 手摩佛衣所覆況汝因人陀羅尼覆耶。△二超述
0336c05: 舉勝因。
0336c06: 如是之人不復貪著世樂至能脩普賢之行。
0336c07: 廣舉因中無諸過惡少欲知足脩普賢行述勝因
0336c08: 也。△三超述示近果。
0336c09: 普賢若如來滅後至亦於現世得其福報。
0336c10: 其人當詣道場必成遠果況近果耶亦於現世得
0336c11: 其近果不但生天也。△四追述攘外難。
0336c12: 若有人輕毀之言至水腹短氣諸惡重病。
0336c13: 佛廣示毀者之罪令知過必改不相惱亂非但持
0336c14: 經者難滅亦乃欲毀者福生無毀無難彼此安樂
0336c15: 曠濟無偏慈之至也。○繚戾相纏紏不申展之貌睞郎代切目傍視
0336c16: 也玉篇云目中瞳子不正也。△五述信者功德。
0336c17: 是故普賢若見受持是經典者當起遠迎當如敬佛。
0336c18: △四明發益二初聞品得道。
0336c19: 說是普賢勸發品時至微塵等諸菩薩具普賢道。
0336c20: 百千萬億旋陀羅尼是初地位具普賢道是十地
0336c21: 位。△二聞經利益。
0336c22: 佛說是經時普賢等諸菩薩至受持佛語作禮而去。
0336c23: 大眾歡喜是聞經得益也此中猶稱聲聞者乃是
0336c24: 結集經家存其本位耳又經家稱其是大乘聲聞
0337a01: 以佛道聲令一切聞斯義彌顯也妙樂云東京安
0337a02: 國寺尼慧忍置法華道場今天下倣效而迷其本
0337a03: 不知此尼依憑有在而親感普賢然雖有置道場
0337a04: 處多分師心況今講者而欲輕略斯教良由不知
0337a05: 教旨故也適與江淮四十餘僧往禮臺山因見不
0337a06: 空三藏門人含光奉在山脩道云與不空三藏
0337a07: 親遊天竺彼有僧問曰大唐有天台教最堪簡
0337a08: 邪正曉偏圓可能譯之將至此土耶豈非中國失
0337a09: 法求之四維而此方少有識者如魯人耳故厚德
0337a10: 向道者莫不仰之敬願學者行者隨力稱讚應知
0337a11: 自行兼人並異他典若說若聽境智存焉若冥若
0337a12: 顯種熟可期並由弘經者有方故也若直爾講說
0337a13: 是弘經者何須衣座室三之誡如來所遣豈可聊
0337a14: 爾余省躬揣見自覺多慚迫以眾緣強復疏出縱
0337a15: 有立破為樹圓乘使同志者開佛知見終無偏黨
0337a16: 而順臆度冀諸覽者悉鑑愚誠一句染神咸資彼
0337a17: 岸思惟脩習永用舟航隨喜見聞恒為主伴若取
0337a18: 若捨經耳成緣或順或違終因斯脫願解脫之日
0337a19: 依報正報常宣此經一剎一塵無非利物惟願諸
0337a20: 佛冥熏加被一切菩薩密借威靈在在未說皆惟
0337a21: 勸請凡有說處親承供養一句一偈增進菩提一
0337a22: 色一香永無退轉。○增治云一句染神等偈名四
0337a23: 施願文凡誦經竟無不傳誦茲略註釋初施三慧
0337a24: 願初二句聞慧願神謂心神法音經耳入染於心
0337b01: 便為緣種必臻三德大涅槃岸言一句者以少況
0337b02: 多耳思惟等二句思脩慧願若聞而能思思而能
0337b03: 脩即合從因至果為度生死大海之舟航矣次施
0337b04: 隨喜見聞願若隨喜若見聞此界他方現生他世
0337b05: 恒得為主為伴宣說是經次若取下施取捨順違
0337b06: 願不論取捨順違但使捨違成種捨違尚爾取順
0337b07: 何言已巳上施因願也願解脫下施果願云依報說
0337b08: 法者教行錄泰禪師再問四明法智尊者無情說
0337b09: 法中云十方齊說十方齊聞三世俱宣三世俱聽
0337b10: 既齊說又如何齊聞既俱宣又如何俱聽答云當
0337b11: 知剎剎塵塵俱說俱聽說聽同時了無異趣妙哉
0337b12: 此境不可以言想求不可以凡情測是大總相法
0337b13: 門寂而常照法身冥資之境也故荊溪云願解脫
0337b14: 之日依報正報常宣妙經一剎一塵無非利物文
0337b15: 惟願諸佛下求加流通一句一偈即經能詮教一
0337b16: 色一香即經所詮理是諸佛之已巳證是眾生之性
0337b17: 德普願增進而不退也。
0337b18: 
0337b19: 妙法蓮華經科註卷第七終
