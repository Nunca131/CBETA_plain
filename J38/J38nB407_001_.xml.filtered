0211a01: 剩人和尚像
0211a02: 
0211a03: 
0211a04: 
0211a05: 
0211a06: 
0211a07: 未言先契，未舉先知。掉得便行，頂天立地。
0211a08: 且道是阿誰？就是這個頑皮兒。我當時囑付
0211a09: 汝緊收拾，直入千峰萬峰去。汝不依吾言，惹
0211a10: 出許多葛藤。雖然，卻因風吹火，希慈雲兮洒
0211a11: 甘露。咦，看來一味信前緣，留與三韓作鼻祖。
0211a12: 空隱老人題　　　　法姪玄釋書
0211a13: 剩人和尚語錄序
0211a14: 山，延袤一線，斗絕千里，流人言
0211a15: 四方之風在焉，然於佛事特勝。剩公逾歲余亦
0211a16: 放至陰數椽屋，沙氣為嵐，雪雲，或晨或夕，
0211a17: 時一相遇。頻死之餘，尚載敝簏書一車，意為僵臥遺
0211a18: 奠之具。剩公方弢光剷采，每來輒抓搔典籍，獨提宗
0211a19: 教，栩栩相視也。間煮粥，調鹽薺，或擊稿木，佐以瓦
0211a20: 缶，唱酬吟詠，一室之外，遂無知者。閱二年而剩公之
0211a21: 教大行。住普濟，成語錄，緇宿輩已巳西傳長安，既而三
0211a22: 韓遠近及門愈眾，指授開演，復成茲編。夫佛理顯密
0211b01: 圓通，不可涯涘。公嘗言：「佛教，人倫也。」余與公同遭原
0211b02: 鴿之痛，而一在事前，一在事後。公唯以忠孝激烈之
0211b03: 性，沉涵于性海，故沖融浩蕩，澄湛無際，班史氏所謂
0211b04: 「五星日月，其根在地，而形見于天」者也。嘗演法于接
0211b05: 引永安諸剎，令海州屠人咸釋刀去，遼陽鬥者至相
0211b06: 戒勿。令公知此，亦大道感應之驗矣。昔韓昌黎與大
0211b07: 顛雖三書珍重、留衣作別，紀其相見，寥寥數語。余被
0211b08: 譴出塞，甚于潮澥，而獨得與剩公永其朝夕，白塵交
0211b09: 橫，海風漂泊，一燈炯然。後之覽者，亦可以讀其書而
0211b10: 論其世也夫。順治甲午季春十日北里樵人謹書。
0211b11: 剩人和尚語錄序
0211b12: 予幼而頑劣，長不知學，隨俗汩沒章句而已巳。被謫以
0211b13: 來，惶惑失志，文字之外，無可憑者。從縶維中得普濟
0211b14: 剩和尚語錄一函，讀而恍有醒焉。及見如故，師亦以
0211b15: 予為若可與語者，而朝夕訓誨之，予實愧不能行也。
0211b16: 茲者，座下緇俗復刻師法語，廣示學人，較之前錄，尤
0211b17: 為詳備，弘深高遠，予烏能測？然予嘗見師之為人，而
0211b18: 知師不徒言也。師持身高峻，壁立萬仞，而與物甚親，
0211b19: 譚笑藹如；冥心象始，寂爾忘言，而風雲月露，刻畫殆
0211b20: 盡；早年離俗，塵緣悉捐，而語及罔極之恩、兄弟友朋
0211b21: 之誼，未嘗不感激流涕、悽惻纏綿，而不能自已巳也；聞
0211b22: 人一善，終身不忘；急人之難，痛若膚剝，豈非其實有
0211b23: 諸己巳？故言之親切而不厭，而人之信從者愈久而愈
0211b24: 著耶。將見師斯錄一出，當與古之尊宿如慈明、大慧
0211b25: 者並垂天壤。庶幾，有特立超詣之士聞風興起，以傳
0211b26: 持斯道于無窮。予之窾陋，又安能窺其所至哉？
0211b27: 大清順治甲午仲春上浣木齋謹序
0211b28: 
0211b29: 
0211b30: 
0211c01: 重梓千山和尚語錄序
0211c02: 剩人和尚說法醫巫閭，七坐道場，全提直指，絕塞罕
0211c03: 聞，一時緇白稱佛出世。有《普濟錄》，刊行已巳三十餘載，
0211c04: 緣道里迢遙，邊關間阻，齊魯燕趙亦鮮覯止，矧大江
0211c05: 以南？於是，粵東得度弟子僧顯又公謀於同社，集諸
0211c06: 因緣，重梓於穗城黃華寺，用廣流通，其仰體普度之
0211c07: 懷足稱真切。屬辯序於篇首，以誼忝猶，子其何容辭？
0211c08: 惜未親承提命，烏足以管窺蠡測。向侍先師天老人
0211c09: 時，得聞師天姿英邁，悟門超越而血性淋漓，不拘小
0211c10: 節；與客雄談快論，則目無古今；時或慷慨高歌，又心
0211c11: 悲物類；凡情聖見，脫落無餘；等閒提唱，太煞婆心；隨
0211c12: 地隨人，不辭明破；惟偈頌高古，迺暢達本懷。當時，徒
0211c13: 默識之，及今披閱，追憶先語，始悉愍物弘慈，恩大難
0211c14: 酬也。有謂宗門提唱，剿絕情識，不落筌蹄，應如趙州，
0211c15: 純以本分事接人，此說未盡然也。佛道普攝，號無緣
0211c16: 慈，巨細淺深，均應嘉與，猶泰山不輕毫末，始成其高；
0211c17: 河海不擇細流，方成其大，故曰如來即慈，慈即如來。
0211c18: 何則一切眾生已巳成佛竟，已巳說法竟，已巳度生竟，已巳涅
0211c19: 槃竟，其妙蔑以加矣，還堪以本分事接引否？若有接
0211c20: 引，不名本分；不假接引，本分誰名？三乘十二分說，權
0211c21: 說實說，半說滿，無非曲為，今時即最後；拈花頭陀微
0211c22: 笑，以及一千七百，亦早帶水拖泥。古德常云：「我若一
0211c23: 向舉揚宗乘，法堂前草深一丈，倩人看院始得旨哉？」
0211c24: 言乎雖然，亦未盡然也。治生、產業，與實相不違；細語、
0211c25: 粗言，皆歸第一義；放行、把住，權在當人。世上良醫隨
0211c26: 拈一草皆可療病，奚必芐朮葠菧？若徒尚諸剿絕、滅
0211c27: 跡潛蹤，以為極則，翻成頇顢，醍醐毒藥賺誤尤多。是
0211c28: 知，隨宜說法，為三世如來法施之式。非師識度恢弘、
0211c29: 慈愍深摰，何足以與於斯至？若生平行實，詳於二塔
0211c30: 銘中。初則天老人撰於粵之雷峰，時庚子夏杪；次為
0212a01: 大中丞雪海郝公所撰，猶古之第二碑也。然辯更聞
0212a02: 於其徒屍林曰：「師示寂後，某捧碑銘。再出關，閱三載，
0212a03: 啟龕入塔，挺然端坐，舉體赤色，忽兩淚交流，四眾驚
0212a04: 疑，皆以生不得入關門為恨。」豈知師之悲天愍人，滿
0212a05: 腔熱淚海湧湫傾，窮未來際無有盡極？悲夫！悲夫！時
0212a06: 康熙庚午歲僧自恣日法姪今辯稽首謹述
0212a07: 
0212a08: 
0212a09: 
0212a10: 
0212a11: 剩人和尚語錄目錄
0212a12: 卷之一
0212a13: 上堂
0212a14: 卷之二
0212a15: 上堂
0212a16: 卷之三
0212a17: 小參
0212a18: 卷之四
0212a19: 小參
0212a20: 卷之五
0212a21: 普說
0212a22: 茶話
0212a23: 問答
0212a24: 卷之六
0212a25: 拈古
0212a26: 頌古
0212a27: 偈
0212a28: 十二時歌
0212a29: 書
0212a30: 
0212b01: 請啟
0212b02: 元旦，喇嘛潦藏葛浪、耶舍葛浪、索勒葛浪、僧錄
0212b03: 司掌印行深、遼陽僧綱寬、道藏主慧達、廣慈監
0212b04: 院玄賦、接引監院祖遠、慈航監院寂亮、大寧監
0212b05: 院師慧、永安監院祖道等稽首和南，竊以
0212b06: 末後拈花，遂付正法眼藏；西來渡葦，方知直指
0212b07: 心傳；六代相承，二支並演；棒喝交馳于中土，鍼
0212b08: 錘未及于遐方，白足親臨晉代久矣。空聞法眼
0212b09: 流入朝鮮杳然絕響，豈本性果分南北繇？大事
0212b10: 實待因緣。恭惟
0212b11: 剩和尚座下，冰雪肝腸，人天眼目；生盧老之鄉，豈堪
0212b12: 作佛；蹈丹霞之跡，不肯選官；裂世網之千重，經
0212b13: 洪爐之百鍊，洵
0212b14: 華首之真子而
0212b15: 壽昌之曾孫；何意長邊偏縈夙願，乘白馬以出
0212b16: 關；不啻騰蘭初入，僭金繩而作聘；直疑洪杲重
0212b17: 來，七觔破衲，何妨呼馬呼牛？一片婆心，未免入
0212b18: 泥入水；持身不染，度世有方；松枝再握，已巳看頑
0212b19: 石點頭；劍影未彰，早見天魔落膽；喜大荒之漸
0212b20: 闢，祈甘雨以弘施；一燈輝煌于雪窖，夫豈異人？
0212b21: 五葉燦爛于冰天，端在斯日；白骨青燐，無復愁
0212b22: 風愁雨；狐神鼠聖，庶幾革面革心。既來九譯以
0212b23: 瞻雲，敬率千群而立雪。思深龍象慶溢蟲沙謹
0212b24: 疏。
0212b25: 
0212b26: 順治九年三月朔日
0212b27: 
0212b28: 
0212b29: 
0212b30: 
0212c01: 千山剩人和尚語錄卷之一
0212c02: 門徒比丘　今盧　今又　重梓
0212c03: 
0212c04: 上堂
0212c05: 師受廣慈請，拈疏示眾云：「毫端現寶王，剎高拄梵天。
0212c06: 筆底生優曇，花香飄沙磧。非關鼻嗅，豈在目觀？倘其
0212c07: 根境猶拘，合借唇皮重剖？」
0212c08: 掛鐘板，師執椎顧眾云：「曹溪滴水，傾來遼海千尋；羅
0212c09: 嶽片雲，飄作白山萬疊。大眾，若向雲未生、波未動時
0212c10: 拂袖便行，猶較些子。如其未能，急須著眼。」遂擊板云：
0212c11: 「看。」又擊鐘云：「看看。」
0212c12: 師至法座前云：「狂風匝地，荒艸連天。縱饒釋迦到此，
0212c13: 未免攢眉；假使彌勒親來，也難措手。」顧左右云：「大眾，
0212c14: 且道斬艸闢荒一句作麼生道？莫有道得底，出來同
0212c15: 出隻手；如無，者裏只須推與罪禿去也。」遂登座，拈香
0212c16: 祝　聖竟，復拈香云：「者一瓣香從南天竺國移來，向
0212c17: 少林石壁栽培，用曹溪香水灌溉，敷榮暢茂，直至於
0212c18: 今。卻從華首臺上分得一枝，今日向南第二番拈
0212c19: 出，專為現住福州上空下隱大和尚，用酬法乳之恩。」
0212c20: 斂歛衣就座。座元白椎云：「法筵龍象眾，當觀第一義。」湧
0212c21: 光出禮拜，問：「達磨西來，面壁少林；和尚西來，開堂長
0212c22: 白。未審長白與少林相去多少？」師云：「山前華表千年
0212c23: 古，門內浮圖百尺高。」進云：「恁麼則今昔同風，學人立
0212c24: 雪有望。請問和尚如何是安心要訣？」師云：「層層鈴鐸
0212c25: 語分明。」進云：「爭奈學人不聞？」師云：「隨聲逐色漢。」進云：
0212c26: 「三聖道『我逢人則出，出則不為人』，意旨如何？」師云：「大
0212c27: 似抱贓叫屈。」進云：「興化道『我逢人則不出，出則便為
0212c28: 人』，意旨如何？」師云：「也是掩耳盜鈴。」進云：「為人不為人
0212c29: 且置，現今一句請和尚道。」師豎拂云：「會麼？」進云：「不會。」
0212c30: 師云：「季春猶寒。」光禮拜歸眾。又僧出，問：「師子一吼，百
0213a01: 獸腦裂。祗如深窟，蝦蟆又爭奈何？」師云：「鋼刀不斬無
0213a02: 罪之人。」進云：「慈悲何在？」師云：「闍黎自家照顧腳跟。」僧
0213a03: 禮拜。師乃云：「法幢高豎，祖印新開。且道印文落在甚
0213a04: 麼處？」以拂子打圓相云：「大眾請著眼。若向個裏覷得，
0213a05: 不妨撒手便行。如其未然，徒勞拱立。」頃又喚大眾云：
0213a06: 「去聖時遙，信根薄劣。彼尚爾爾，何況於斯？所以，山僧
0213a07: 到來，一向塗朱抹粉，弄鬼裝神，惹得爾者裏喜底喜、
0213a08: 笑底笑、怒底怒、罵底罵，今日未免重拈拍板、另換新
0213a09: 腔。且道如何是斬新曲調？」擊拂子云：「誰道玉門春不
0213a10: 度，池邊楊柳漸抽絲。」座元白椎云：「諦觀法王法，法王
0213a11: 法如是。」下座。
0213a12: 上堂云：「『第一句下薦得，堪奧佛祖為師；第二句下薦
0213a13: 得，堪與人天為師；第三句下薦得，自救不了。』臨濟老
0213a14: 漢恁麼道，已巳是將三杓惡水向你頭上潑了也。當時
0213a15: 有箇僧，又要向蛇腹下安腳、馬頭上栽角，問道：『如何
0213a16: 是第一句？』濟云：『三要印開朱點窄，未容疑議主賓分。』
0213a17: 『如何是第二句？』濟云：『妙解豈容無著問，漚和爭赴截
0213a18: 流機。』『如何是第三句？』濟云：『且看棚頭弄傀儡，抽牽全
0213a19: 藉裏頭人。』大眾，且道當時臨濟是恁麼道不是恁麼
0213a20: 道？若道是恁麼道，未免拖帶，臨濟入拔舌地獄；若道
0213a21: 不是恁麼道，又未免拖帶，山僧入拔舌地獄。」震聲一
0213a22: 喝云：「山僧今日將三句一齊向你諸人道了也，你諸
0213a23: 人作麼生薦？大眾，此事決定不在語言文字上。若在
0213a24: 語言文字上，那識文字底、會說會道底修行有分，那
0213a25: 不識不會底便於修行絕分了也。我佛如來始從鹿
0213a26: 苑終至金河，中間四十九年，世間好話無不說盡，末
0213a27: 後靈山會上卻又拈起一枝花，八萬人天唯摩訶迦
0213a28: 葉破顏微笑，世尊道：『吾有正法眼藏，涅槃妙心，付囑
0213a29: 摩訶迦葉。』遞代相傳，至達磨大師，不避勞苦來到此
0213a30: 方，不立文字，直指人心，見性成佛。六祖道：『道個直指
0213b01: 已巳是灣曲了也，何況又用許多閒言長語？』祗為你諸
0213b02: 人一向在故紙上鑽研，依他作解，障自悟門，所以費
0213b03: 者些老漢如許心力，各立門庭、各設方便，無非要你
0213b04: 諸人直下識取，不可拘拘向語言文字上尋討。大眾，
0213b05: 既不許向語言文字上尋討，畢竟如何即得？」復震聲
0213b06: 一喝，下座。
0213b07: 上堂，舉：「鹽官和尚示眾道：『一切眾生皆有佛性。』溈山
0213b08: 和尚示眾道：『一切眾生皆無佛性。』者兩個老漢若到
0213b09: 山僧者裏，每人與他三十棒。大眾，畢竟作麼生道得
0213b10: 是？爾若道有，便上鹽官底釣竿；你若道無，便上溈山
0213b11: 底釣竿；你若總不恁麼道，又上山僧底釣竿。離鉤三
0213b12: 寸，速道！速道！」喝一喝云：「垂柳綠毿毿，日午好遮陰。」下
0213b13: 座。
0213b14: 上堂，師云：「剎竿向汝道了也，三門向汝道了也，四天
0213b15: 王向汝道了也，法座、燈籠向汝道了也，汝等諸人還
0213b16: 聞麼？若未聞，山僧只得為汝重宣此義。」下座。
0213b17: 上堂云：「佛說一切法，為治一切心。爾若無心，更何有
0213b18: 戒？諸菩薩，汝等本源與佛無別，祗因爾不識本源清
0213b19: 淨之心，妄起種種塵勞之心，所以煩他諸佛立種種
0213b20: 戒法。釋迦老子臨涅槃時再三囑付：『我滅度後，汝等
0213b21: 當以波羅提木叉為歸依。』所以，戒在則佛在，戒無則
0213b22: 佛無。湛堂禪師初參梁山，山云：『驅烏未受戒，敢學佛
0213b23: 乘乎？』堂捧手云：『壇場是戒耶？三羯磨梵行阿闍黎是
0213b24: 戒耶？雖然，敢不受命？』遂詣康安律師受具。溈山和尚
0213b25: 道：『止持作犯，束斂歛初心。然初心一步，也傳佛心宗千
0213b26: 里也。焉有一步不能行而能走千里者？』若據山僧說，
0213b27: 亦無遠近之分，但明一步則千里立至，千里不出一
0213b28: 步，只爭汝等肯發心不肯發耳。一念回心，便同本得，
0213b29: 不得輕於初學。《梵網經》云：『眾生受佛戒，則入諸佛位。』
0213b30: 汝等一念回心受戒，實實與諸佛諸祖體無有二，汝
0213c01: 等不得自生卑下。於今，出家人不肯發心，總是卑下
0213c02: 自安，恐怕受戒之後事事有礙，不敢容易。殊不知未
0213c03: 受戒人事事有礙，受戒之後卻事事無礙。何故？不受
0213c04: 戒，便不是佛子，國王水土、十方檀施，一切無分，二時
0213c05: 粥飯，總名偷食，便是自耕自鉏，也是偷他國王水土。
0213c06: 爾若受戒，即位同大覺，一切受用，自在無礙。今日，新
0213c07: 發心菩薩齊集座下，山僧好生歡喜，恨不得將身供
0213c08: 養。何故？汝纔發心，即此一心，即便是戒，更無別戒；即
0213c09: 便是佛，更無別佛。大眾，珍重。」下座。
0213c10: 浴佛日上堂，云：「今日是我佛如來降誕之辰，天下叢
0213c11: 林例俱浴佛。且道佛還來受浴也無？又勿論天下叢
0213c12: 林，祗如當年舍衛國中九龍吐水，是浴佛不是浴佛？
0213c13: 不見道『佛身充滿於法界』，畢竟向甚麼處浴底是？」驀
0213c14: 拈拂子云：「釋迦如來生也。」以左手作兜水勢云：「日吉
0213c15: 時良，四面八方洗除殃罪，永保安康。」目顧左右云：「眾
0213c16: 中莫有跛腳阿師麼？切忌一棒打殺。何故？」以拂子拂
0213c17: 一拂云：「塞外無風長黯黯，且留殘命拂黃沙。」下座。
0213c18: 上堂云：「世出世間，若見其真實，一切無差別。若是出
0213c19: 家底識不得破，名為出家在家。若是在家底識得破，
0213c20: 名為在家出家。若是男子識不得破，名為戴鬚眉底
0213c21: 女人。若是女人識得破，名為少鬚眉底男子。祗為你
0213c22: 等識不得破，便道你是在家、我是出家、你是出家、我
0213c23: 是在家、你是男子、我是女人、你是女人、我是男子，種
0213c24: 種分別。祗此分別心，便是你生死根源，百劫千生輪
0213c25: 迴六道。你若向父母未生以前一眼覷著，個裏還有
0213c26: 在家、出家、女人、男子、種種分別也無？實實見得無有
0213c27: 種種分別，然後，不妨出家底一任出家、在家底一任
0213c28: 在家、男子自是男子、女人自是女人，各各現成，各各
0213c29: 自在，更不須移易一絲毫，許你莫道女人有五障，畢
0213c30: 竟要求轉男身方得成佛。據山僧看來，若男子識不
0214a01: 破，不特五障，千障也有、萬障也有；女人若識得破，要
0214a02: 求半障也不可得。你切莫執死言句，自生退屈，甘為
0214a03: 下劣。不見當時有個官人，他底姑出家參方回來要
0214a04: 出世為人，官人請一禪師勘驗他。那禪師問道：『聞汝
0214a05: 要出世為人，是不？』答云：『是。』禪師道：『女人有五障，如何
0214a06: 為得人？』答云：『豈不聞《法華經》中八歲龍女供珠成佛
0214a07: 麼？』禪師道：『龍女有百千神變，你試一變看？』答云：『直饒
0214a08: 變得，也是個野狐精。』又，當日臨濟會下有個灌溪和
0214a09: 尚來到末山尼會下，末山打鼓上堂，灌溪出問云：『如
0214a10: 何是末山境？』尼云：『不露頂。』又問：『如何是境中人？』尼云：
0214a11: 『無男女相。』又問：『為甚麼不變？』尼云：『不是神、不是鬼，變
0214a12: 個甚麼？』你看他兩個，豈不都是女人？前後吐辭若出
0214a13: 一口，只為他每識得破，便稱大丈夫、天人師。大眾，若
0214a14: 識得破，個個都是大丈夫。畢竟如何方喚作大丈夫？」
0214a15: 卓拄杖云：「雪裏芙蓉香朵朵，鏡中柳葉曲灣灣。」下座。
0214a16: 上堂，舉：「七賢女對帝釋要三般物：一要無根樹子一
0214a17: 株，二要無陰陽地一片，三要叫不響山谷一所。釋曰：
0214a18: 『一切所需我悉有之，若三般物我實無有。』」乃云：「可惜
0214a19: 堂堂天帝，被者七個女子當面熱瞞。當時若作帝釋，
0214a20: 但叉手向前云：『願諸姊納少供養。』看他作麼生收領？」
0214a21: 頃復云：「山僧一貧徹骨，大眾一切所需山僧俱不能
0214a22: 辦。若論者三般物，卻實不難。」驀拈拄杖云：「誰要？誰要？」
0214a23: 一僧出禮拜，師連打數下，下座。
0214a24: 上堂，師舉：「《金剛經》云：『過去心不可得，現在心不可得，
0214a25: 未來心不可得。』既是不可得，又喚甚麼作心？於今學
0214a26: 道人都因妄認四大為我身相、六塵緣影為我心相，
0214a27: 所以，分彼分此、分善分惡、分聖分凡、分男分女、分在
0214a28: 家出家，種種分別。若知心不可得，彼亦不可得、此亦
0214a29: 不可得、善亦不可得、惡亦不可得、聖亦不可得、凡亦
0214a30: 不可得、男亦不可得、女亦不可得、在家亦不可得、出
0214b01: 家亦不可得、一切了不可得，併此知不可得者，亦不
0214b02: 可得，不可得中，只麼得。然後，不妨在彼成彼、在此成
0214b03: 此、在善修善、在惡去惡、在聖離凡、在凡希聖、在男為
0214b04: 善男、在女為善女、在家則現居士身而說法、出家則
0214b05: 現比丘身而說法。不見道，豎窮三際，橫遍十方，隨處
0214b06: 隨時，隨心自在。咄！且止，且止。即今直截一句作麼生
0214b07: 道？但得冰消去，長河依舊流。」卓拄杖下座。
0214b08: 上堂，舉：「豐干到五臺逢一老人便問：『莫是文殊麼？』老
0214b09: 人曰：『豈可有二文殊？』干作禮未起，忽然不見。」乃云：「者
0214b10: 老人當日被者一問已巳是逼得上壁，可惜放過一著。
0214b11: 若見道『豈可有二文殊』，便與攔腮一掌，云：『野狐精。』饒
0214b12: 者老人有通天伎倆也沒躲避處。」驀拈拂子云：「文殊，
0214b13: 文殊。」一僧出云：「和尚莫眼花。」師便下座。
0214b14: 上堂，師云：「洞山和尚有一偈云：『貪嗔癡，太無知，賴我
0214b15: 如今識得伊。行便打，坐便搥，分付心王仔細推。無量
0214b16: 劫來不解脫，問汝三人知不知？』又，神鼎和尚有一偈
0214b17: 云：『貪嗔癡，實無知，十二時中任從伊。行便往，坐便隨，
0214b18: 分付心王擬何為？無量劫來本解脫，何須更問知不
0214b19: 知？』山僧不免醜婦效嚬，也有一偈：貪嗔癡，我自知，渠
0214b20: 即我兮我即伊。行著屐，坐披衣，不識心王分付誰。要
0214b21: 求解脫添枷鎖，缺口沙盤壓稱錘。大眾，汝若向洞山
0214b22: 處悟去，成佛有分；若向神鼎處悟去，天上人間隨心
0214b23: 自在；若向山僧這裏悟去，入地獄如箭射。今日是罄
0214b24: 光大德遣渠姪化眾檀設供，要與大眾同種成佛根
0214b25: 因，且喜施者、受者一時立地成佛。只可憐老僧向人
0214b26: 天眾前錯說一偈，即今入地獄去也，伏乞大眾不吝
0214b27: 慈悲，出來相救。」堂主進云：「廚房齋已巳齊備，專候和尚。」
0214b28: 師云：「你是一尊成佛底。」進云：「和尚是甚麼心行？」師云：
0214b29: 「恁麼則不成佛也。」進云：「雪上加霜。」師便打。桂林進云：
0214b30: 「三伏天暑，請和尚歸方丈。」師云：「恁麼則攜手同歸也。」
0214c01: 林無語，師云：「又是一尊。」西堂出禮拜云：「某甲願隨和
0214c02: 尚去。」師云：「爾作麼生去？」進云：「鍋湯裏添火，冰山裏澆
0214c03: 水。」師云：「情知爾去不得。」復云：「大眾，人人成佛，不肯相
0214c04: 救，只得倩拄杖相救去也。」卓拄杖，下座。
0214c05: 解制上堂，舉：「翠巖和尚道：『一夏與諸兄弟東語西話，
0214c06: 看翠巖眉毛在麼？』長慶云：『生也。』雲門云：『關。』保福云：『作
0214c07: 賊人心虛。』大眾，你看他古人恁麼酬唱，可謂一盲引
0214c08: 眾盲。」遂以手撥眉毛云：「且喜，且喜。賴是山僧一夏與
0214c09: 諸兄弟並不曾東語西話。」下座。
0214c10: 上堂，卓拄杖云：「諸善知識放下著。」復卓一下云：「諸善
0214c11: 知識放下著。」又卓一下云：「諸善知識放下著。且道放
0214c12: 下個甚麼？莫是把人世貪名、貪色、貪利一切念頭放
0214c13: 下麼？未合老僧意在。莫是把成佛作祖、了生死、出三
0214c14: 界、最上最上念頭一切放下麼？未合老僧意在。又莫
0214c15: 是把放下也放下麼？猶未合老僧意在。昔世尊因黑
0214c16: 氏梵志來獻合歡梧桐花，世尊道：『放下著。』梵志將左
0214c17: 手花放下，世尊又道：『放下著。』梵志將右手花放下，世
0214c18: 尊又道：『放下著。』梵志道：『兩手中花俱已巳放下，又放下
0214c19: 個甚麼？』世尊道：『我令汝將外六塵、內六根、中六識一
0214c20: 時捨卻。』大眾，作麼生說個捨底道理？餘且勿論，只於
0214c21: 今二時粥飯一頓少不得，豈不是味？邊地苦寒，身中
0214c22: 綿衣一件少不得，豈不是觸？難道忍饑耐寒喚作捨
0214c23: 麼？又難道去投太子河淹殺喚作捨麼？山僧在南塔
0214c24: 結夏一百三十五日，不知廢了無瑕大德多少口舌
0214c25: 化米、化麵，腳底皮也走薄了。於今結冬第二日，又是
0214c26: 無瑕父子領同李居士諸檀設供。大眾，怎麼食去甚
0214c27: 是容易。你莫道念幾聲佛、誦幾句經，便消得他底麼。
0214c28: 諸善知識，你於今直下放得下，便識得世尊當年道
0214c29: 底，若識得世尊當年道底，便識得你現今放身命處，
0214c30: 莫道無瑕父子，便是三十三天天子一齊跪捧微妙
0215a01: 上供，也消受得起，不然，祗恐閻老子打算飯錢有日
0215a02: 在。諸善知識，畢竟作麼生是你放身命處？」卓拄杖
0215a03: 云：「夜半雪飛窗外白，夢中錯認是梅花。」下座。
0215a04: 上堂，舉：「文殊一日喚善財童子採藥道：『是藥者，採將
0215a05: 來。』善財遍觀大地，無不是藥，卻回白文殊云：『無有不
0215a06: 是藥者。』文殊道：『是藥者，採將來。』善財即從地拾一莖
0215a07: 艸遞與文殊，文殊拈艸云：『此藥能殺人，亦能活人。』」豎
0215a08: 拂子云：「山僧者裡也有一味藥，神農昔日不敢嘗，耆
0215a09: 婆平生不曾識，釋迦一噉塞卻咽喉，彌勒未吞爛卻
0215a10: 唇舌。且道者個藥與文殊那藥是同是別？文殊道『此
0215a11: 藥能殺人亦能活人』，山僧者藥教你求生不得生、求
0215a12: 死不得死，直得渾身臭汗出盡時款款地伸手一摩，
0215a13: 依舊眼橫鼻直。眾中莫有恨病服藥底麼？若有，不妨
0215a14: 向前來，山僧又不要你藥錢，也不用甚麼引子，只恐
0215a15: 你諱疾忌醫，山僧便不奈你何了也。」頃云：「世間四百
0215a16: 四病，便用世間藥治得。若是無明病、煩惱病、貪嗔癡
0215a17: 一切等病，乃至聲聞病、辟支病、菩薩病，卻是佛藥治
0215a18: 得。唯有佛病、祖病，甚麼藥治得？」良久云：「佛病、祖病，尚
0215a19: 有大闡提藥治得。祗如大闡提病又用甚藥治得？」又，
0215a20: 舉：「雲門大師云：『法身有兩般病。得到法身，為法執不
0215a21: 忘，己見猶存，坐在法身邊是一；直饒透過法身去，放
0215a22: 過則不可，仔細點檢將來，有甚麼氣息，亦是病。』且道
0215a23: 跛腳老漢恁麼道，他還有病也無？不特雲門是病，善
0215a24: 財亦是病，文殊也是病，直得你諸人盡沒病時，他便
0215a25: 沒病。不見道眾生病愈，菩薩病愈？你諸人各各審察，
0215a26: 試看汝病在甚麼處？汝自病不識，祗管來山僧者裡
0215a27: 求藥。山僧只今渾身是病，眾中莫有能為山僧發藥
0215a28: 底麼？若發得山僧者一貼藥，便發得大闡提那一貼
0215a29: 藥；若發得大闡提那一貼藥，便不管文殊病、善財病、
0215a30: 雲門病、一切佛病、祖病、聖病、凡病，一時救取了也。如
0215b01: 其未然，少頃齋堂板響，是西會諸耆宿領眾檀設供，
0215b02: 好茶好飯儘著你。祗是莫將粉湯灌在鼻孔裡，卻
0215b03: 怪山僧藥無靈驗。」下座。
0215b04: 上堂云：「大眾，你若向十五日以前會取，則是山僧辜
0215b05: 負汝等；若向十五日以後會取，卻是汝等辜負山僧；
0215b06: 正當十五日會取，山僧與汝等同時辜負大眾。作麼
0215b07: 生纔得不辜負？」以拂子作○相，又於中作十字，云：
0215b08: 「會麼？會麼？大眾，此事也不得一向，須識無句中有句，
0215b09: 有句中無句始得。」頃，舉：「僧問乾峰：『十方婆伽梵，一路
0215b10: 涅槃門。未審路頭在甚麼處？』乾峰以拄杖畫一畫云：
0215b11: 『在這裡。』者僧當時不會，卻問雲門，雲門答云：『扇子跨
0215b12: 跳上三十三天，觸著帝釋鼻孔；東海鯉魚打一棒，雨
0215b13: 似盆傾。』你道雲門是指他路頭，乾峰是指他路頭？者
0215b14: 兩個老漢總與一狀領過，一坑埋卻。今日若有人問
0215b15: 山僧：『十方婆伽梵，一路涅槃門。未審路頭在甚麼處？』
0215b16: 山僧向前扭住胸前，卻問道：『今日向陽李居士合家
0215b17: 辦如許妙供，保寧諸師又領諸善信設如許盛齋，未
0215b18: 審你先向那裡下口？』你若向者裡下得一個轉語當
0215b19: 得山僧意，便識得雲門扇子。識得雲門扇子，便識得
0215b20: 乾峰拄杖。不特識得乾峰拄杖，西天四七、東土二三，
0215b21: 以及兩派泒、五支、天下老和尚鼻孔，盡在你諸人手裡。
0215b22: 雖日消萬兩，有甚麼難？如其未然，則如許妙供、如許
0215b23: 盛齋，全歸檀那受用去也。」下座。
0215b24: 上堂，云：「古人道，此事如水上葫蘆相似。若是頂門具
0215b25: 眼底，向者裏一覷覷著，自然活潑潑地，著著有出身
0215b26: 之路，決定不肯向他人言句下死卻。祗為你一向死
0215b27: 在句下，自己巳更沒有個轉身吐氣處。不見道，假若言
0215b28: 前薦得，猶是滯殼迷封，直饒句下精通，未免觸途狂
0215b29: 解。大眾，須是你自己腳跟下急急尋一條活路，方得
0215b30: 動轉自在，不要只將心意識去卜度他。莫道卜度得
0215c01: 不是，縱使你卜度得十分合佛意、合祖意，干你自己
0215c02: 甚麼事？你自己喫飽飯又只管咬嚼別人屎橛作麼？
0215c03: 昔日，報慈上堂，有演化禪人出問云：『如何是真常佛
0215c04: 性？』慈云：『誰無？』化不會，座元向道：『和尚恁地慈悲為你，
0215c05: 一切四生、六道，誰無佛性？』是時，幸有個守澄禪師在
0215c06: 旁聞得，咬指云：『己眼不明，又瞎卻他人底眼。』因喚化
0215c07: 來問座元底語，化云：『賴座元為某甲說破。』澄云：『佛法
0215c08: 不是者個道理。你若不信，去問堂頭和尚。』化到方丈
0215c09: 述所見，慈云：『佛法不是者個道理。』化求說破，慈令去
0215c10: 問澄化，下問澄云：『如何是真常佛性？』澄云：『誰有？』化遂
0215c11: 有省。大眾，你道那座元道『一切四生六道誰無佛性』
0215c12: 正合大乘諸經，為甚澄長老卻道他『瞎卻人眼』？澄長
0215c13: 老道個『誰有』，你莫卻又思量道，『實際理地，不受一塵』，
0215c14: 并『真常佛性也不可得』。所以，他聞恁麼道便省得。似
0215c15: 者般見解，一連打死一百個，有甚麼過？你莫又見恁
0215c16: 麼道便道，『我也不著有我，也不著無』，者便是真常佛
0215c17: 性。似者般見解，一連打死二百個有甚麼過？者個喚
0215c18: 作佛法中賊。然則畢竟作麼生是真常佛性？」擊拂子
0215c19: 云：「沙河河結牛蹄滑，棲雲雲淨月輪高。」下座。
0215c20: 至日，上堂，云：「時序推遷，陰陽迭勝。既陽消而陰長，復
0215c21: 陰伏而陽生。」豎拂子云：「一陽生也。大眾，自有生以來，
0215c22: 無一個不隨氣化遷流，無一個不被陰陽管束。還曾
0215c23: 識得陰陽二字也無？尋常道，陽昇陰降，陽明陰暗，陽
0215c24: 生陰殺。所以，每年夏至也是至，冬至也是至，為甚只
0215c25: 喚冬至作至日？天下稱賀，祗為扶陽抑陰。儒教中一
0215c26: 部《易經》，大都扶陽而抑陰。西漢楊子雲倣《易》作玄，卻
0215c27: 云：『夏至以後之日近玄之象也，冬至以後之日遠玄
0215c28: 之象也。』他為甚卻恁顛倒？蓋為愚人時至乃覺，智者
0215c29: 識在機先。他纔見一陰初生，便知陽氣將至；纔見一
0215c30: 陽初生，便知陰氣將至。寒來暑往，冬去春來，者猶是
0216a01: 外面底陰陽。你還知自身中陰陽麼？你纔動一善念，
0216a02: 即是一陽生也；你纔動一惡念，即是一陰生也。又須
0216a03: 知惡為善對，善為惡基。不見道，當明中有暗，勿以暗
0216a04: 相睹；當暗中有明，勿以明相遇。明暗交參，善惡倚伏，
0216a05: 總來出不得陰陽二字。還有不被陰陽管束底麼？」西
0216a06: 堂進語云：「善惡不思量時如何？」師云：「生也。」進云：「善惡
0216a07: 不思量，又生個甚麼？」師云：「好問西村倪大姐，花瓣新
0216a08: 添一線長。」喝一喝，下座。
0216a09: 上堂，云：「世間為善底，如池中湯；為惡底，如澗中冰。澗
0216a10: 中冰令人可畏，若向冰裡坐，決定凍殺；池中湯令人
0216a11: 可愛，若向湯裡坐，卻能為人消災愈疾。當其為湯，湯
0216a12: 中決定無冰；當其為冰，冰中決定無湯。所以，為善，善
0216a13: 中決定無惡；為惡，惡中決定無善，善惡兩不相參。恁
0216a14: 麼，則善惡判然去也。雖然，為善毋自恃，為惡毋自棄。
0216a15: 莫道業已巳為惡，寧復為善。一生作惡底，一念向善，則
0216a16: 全惡為善。莫道既已巳為善，寧復為惡。一生作善底，一
0216a17: 念向惡，則全善為惡。就如池中湯，畢竟是湯，一旦流
0216a18: 入澗中，則全湯是冰。澗中冰，分明是冰，一旦移入池
0216a19: 中，則全冰是湯。所以，善惡本無定形，遇緣則變。不見
0216a20: 道，與善人居，如入芝蘭之室，久而不聞其香，則與之
0216a21: 俱化矣；與惡人居，如入枯魚之肆，久而不聞其臭，亦
0216a22: 與之俱化矣。雖然，又須知有隨緣不變底一著。當其
0216a23: 為善，善是何體？當其為惡，惡是何根？善惡祗是一心，
0216a24: 一心本無善惡。如冰與湯，祗是一水，水本非冰，水亦
0216a25: 非湯。」喝一喝云：「者裏一滴也無，又說甚麼水與非水？
0216a26: 祗如截斷眾流、不落善惡一句作麼生道？」復喝一喝，
0216a27: 下座。
0216a28: 上堂，白椎畢，師云：「若論第一義，便恁麼下去，已巳是淹
0216a29: 沒爾諸人了也，事不獲已巳。記得《華嚴》一偈：『佛身充滿
0216a30: 於法界，普現一切群生前。隨緣赴感靡不周，而常處
0216b01: 此菩提座。』大眾，作麼生說個靡不周底道理？山僧自
0216b02: 來關東，匿跡慈恩，承體光僧主種種加恩，又承印真
0216b03: 禪人分我半席同寢，處者年餘，不啻骨肉。後來，藏主
0216b04: 開藏強山僧主席，方纔惹出無限絡索。比如山僧未
0216b05: 來時，慈恩本無山僧；山僧既到普濟，慈恩卻無山僧；
0216b06: 及乎受南塔請，普濟又無山僧；即今在大寧與大眾
0216b07: 團圞，南塔又無山僧。作麼生纔得隨緣赴感靡不周
0216b08: ？爾莫道身到心不到、心到身不到，即是身外有心、
0216b09: 心外有身。身心尚自打作兩橛，如何說個充滿法界？
0216b10: 又記得善財南詢登妙高峰頂，遍覓德雲比丘不得，
0216b11: 及到別峰方纔相見。且道別峰得見，為甚妙高峰不
0216b12: 得見？」又，舉：「大耳三藏得他心通，第一度、第二度俱見
0216b13: 國師，第三度為甚不見國師？莫道國師跳出三界外
0216b14: 麼？國師出得三界，為甚前兩度不出？於此不識，不特
0216b15: 第三度不見，前兩度也不曾見；於此識得，國師從不
0216b16: 曾離三藏一步，三藏亦不曾離國師一步。又非特三
0216b17: 藏國師不曾相離，德雲比丘亦不曾離善財一步，善
0216b18: 財亦不曾離德雲比丘一步。又非特德雲、善財不曾
0216b19: 相離，山僧現在大寧亦不曾離南塔一步，在南塔亦
0216b20: 不曾離普濟一步，在普濟亦不曾離慈恩一步。便是
0216b21: 山僧未來關東以前，與現前大眾亦不曾相離一步。
0216b22: 則後來戒期已巳畢、道場已巳散，大眾各還本剎，或之他
0216b23: 方，亦不曾離山僧一步，亦不曾離國師與三藏一步，
0216b24: 亦不曾離德雲比丘與善財一步。方信道，法身充滿
0216b25: 於法界，亦無法界可滿，普現一切群生前，亦無群生
0216b26: 前可現，隨緣赴感靡不周，亦無周與不周，而常處此
0216b27: 菩提座，亦無菩提座可處。不然，但執世相相求，何止
0216b28: 三藏見不得國師、善財見不得德雲比丘？現今，山僧
0216b29: 登座，大眾圍繞，眼眼相覷，總未曾夢見山僧在。大眾
0216b30: 到者裡，必須親悟親證始得，不是說了便休。大眾，畢
0216c01: 竟作麼生是親悟親證一句？」卓拄杖，又呼大眾云：「今
0216c02: 日豈不是說戒第三日？」下座。
0216c03: 上堂，師云：「今日，張居士領眾檀設供，又請山僧說法。
0216c04: 說個甚麼法好？大眾，自從去年十月結制，山僧便鼓
0216c05: 者兩片皮，直鼓到如今。譬如世間唱本戲文，有開場，
0216c06: 便有尾聲。又如佛說一卷經，有序有正，便有流通。似
0216c07: 者般沒起沒止，作麼生是個了期？除是遇著個腦後
0216c08: 見腮底漢子，一把拉下法座來，狠狠底與他幾摑摑
0216c09: 住了，不然直鼓到來年正月初九日也沒個休歇。大
0216c10: 眾，他非但今日如此，自從母胎裏出來，呱地一聲便
0216c11: 沒個關攔，直到今日。又非特母胎裏出來，自從無始
0216c12: 劫便沒個關攔，不知惹了多少災禍，直至今日。不免
0216c13: 在人天眾前完全發露，一起懺悔。奉勸你諸人從今
0216c14: 以後，切勿信他。你在天上，他卻哄你下地；你在地下，
0216c15: 他卻哄你上天；你在蓮花淨界，他卻哄你向驢胎馬
0216c16: 腹裏藏身；爾在驢胎馬腹裏，他卻哄爾向蓮華淨界
0216c17: 裏著腳。大眾，且道天上是，地下是？蓮華淨界是，驢胎
0216c18: 馬腹是？總來只是哄爾。畢竟向甚麼處得是？待十五
0216c19: 日解制方向汝道。」下座。
0216c20: 師受海州接引請，拈疏示眾云：「古人云：『相逢不拈出，
0216c21: 舉意便知有。』即今拈出，已巳是逗漏不堪了也。大眾還
0216c22: 知有麼？如未知有，再煩表白剖露。」
0216c23: 指法座云：「三世諸佛向者裏轉大法輪，歷代祖師向
0216c24: 者裏明正法眼。有一人將正法眼與大法輪拈放一
0216c25: 邊，盡十方虛空都來是個寶華王座。雖然，到者裏也
0216c26: 少他不得。」遂陞座，拈香祝聖竟，復拈香云：「者瓣香，不
0216c27: 從千聖傳來，不從自己巳流出，當年向浮山華首一氣
0216c28: 削成，今日在海州接引四回拈起，端為現住福州上
0216c29: 空下隱本師大和尚，以酬法乳。」斂歛衣就座。座元白椎
0216c30: 畢，侍者出問：「古人道：『能為萬象主，不逐四時凋。』即今
0217a01: 韶光欲度，夏景將臨，未審如何是萬象主？」師云：「闍黎
0217a02: 此問最親切。」進云：「莫祗者便是麼？」師云：「鷂子過新羅。」
0217a03: 進云：「如何是賓中賓？」師云：「六載已巳忘歸去路，巫閭空
0217a04: 作望鄉臺。」進云「如何是賓中主？」師云：「寒邊若遇好相
0217a05: 識，豈必羅浮是舊居？」進云：「如何是主中賓？」師云：「但使
0217a06: 一花開海角，何妨撲面盡黃沙？」進云：「如何是主中主？」
0217a07: 師云：「三尺龍泉藏敝匣，鋒鋩未動海風高。」進云：「昔日
0217a08: 王宮，今朝佛國。法王人王，未審誰賓誰主？」師云：「看取
0217a09: 令行時。」進云：「恁麼則五石風調，三韓日朗也。」師云：「禮
0217a10: 拜了退。」者禮拜。維那出問：「一偈分賓主則不問，如何
0217a11: 是洞上賓主？」師云：「從頭問來。」進云：「如何是賓中賓？」師
0217a12: 云：「木女簪花石人笑。」進云：「如何是賓中主？」師云：「窮猿
0217a13: 歸洞月歸潭。」進云：「如何是主中賓？」師云：「枯木開花三
0217a14: 四朵。」進云：「如何是主中主？」師云：「古殿雲封千百重。」進
0217a15: 云：「還有不落賓主底句也無？」師云：「燈籠衣架打秋千。」
0217a16: 那禮拜歸眾。師乃云：「有時向魔宮虎穴裏閒眠，有時
0217a17: 向珠樓瑤府裏據坐，有時向高峰大壑裏孤身獨處，
0217a18: 有時向魚行酒肆裏掉臂橫行，者都是衲僧家尋常
0217a19: 遊歷。若論安身立命處，直饒千百億釋迦、千百億彌
0217a20: 勒、千百億文殊、千百億普賢一齊現無量千百億手
0217a21: 眼，要覷也覷不見，要摩也摩不著。你道為甚得恁麼
0217a22: 嚴密？大眾，這也不在遠，只在你諸人腳跟底下。爭奈
0217a23: 步步踏著，所以步步錯過？畢竟在甚麼處？」擊拂子
0217a24: 云：「舊宮瓦礫新除盡，淡飯粗茶且過時。」下座。
0217a25: 上堂，舉：「雲門示眾道：『結制來十餘日也，寒山子作麼
0217a26: 生？』大溈真如示眾道：『結制來十餘日也，水牯牛作麼
0217a27: 生？』圓悟示眾道：『結制來十餘日也，鐙籠露柱作麼生？』
0217a28: 者三個老漢，可謂各出新裁，照耀千古。山僧者裡卻
0217a29: 不然，結制來十餘日也，痾屎撒尿作麼生？你若向痾
0217a30: 屎撒尿處識得，便識得鐙籠露柱；你若識得鐙籠露
0217b01: 柱，便識得水牯牛；你若識得水牯牛，便識得寒山子；
0217b02: 你若識得寒山子，便不難拈蓋州作海州，移海州作
0217b03: 蓋州，將崇教、興隆、道林、上帝與接引打作一個道場。
0217b04: 而其中已巳受具者，不得輕於未受具者。然後，海州不
0217b05: 妨自海州，蓋州不妨自蓋州。蓋州諸剎僧不妨來齋
0217b06: 接引僧，接引僧不妨受蓋州諸剎僧齋。而其中未受
0217b07: 具者，便須急急發心受具。何故？」卓拄杖云：「絲絲春雨
0217b08: 原無擇，爭奈花開有後先？」下座。
0217b09: 浴佛，上堂，維那問：「古人道：『不論禪定解脫，唯論見性。』
0217b10: 此中有幾人見性？」師豎拂云：「一二三四五。」進云：「東風
0217b11: 一拂，萬卉齊敷。又何多何少？」師云：「五四三二一。」進云：
0217b12: 「門前師子未肯點頭在。」師云：「情知你數不出。」那一喝，
0217b13: 師云：「恰。」那禮拜，師乃云：「今日是我佛如來降誕之辰，
0217b14: 凡在浴佛，毋論僧俗男女，俱是親蒙佛記而來。山僧
0217b15: 記得一則舊話，特舉似。昔，遵布衲浴佛次，藥山問云：
0217b16: 『者個從爾浴，還浴得那個麼？』遵云：『把將那個來。』山無
0217b17: 語。後人紛紛卜度道：『者個是幻身，那個是法身。』又有
0217b18: 底道：『幻身即法身，法身即幻身，如何又分者個那個？』
0217b19: 似者般商量，總未曾夢見佛身在。豈特不曾夢見佛
0217b20: 身，并未曾夢見二大老在。你若數得山僧適纔答者
0217b21: 僧話是多少數，便會得二大老道者個與那個；會得
0217b22: 者個與那個，方纔見得佛身。畢竟如何是佛身？」卓拄
0217b23: 杖云：「九龍新吐水，塞艸盡含滋。」下座。
0217b24: 上堂，僧問：「四塞河山，全歸個裡。如何是個裏？」師云：「城
0217b25: 邊四月桃花放，恰似嶺南正月初。」進云：「恁麼則立處
0217b26: 全真也。」師云：「無人知此意，令我憶靈雲。」僧一喝，師云：
0217b27: 「你者一喝落在甚處？」僧擬進語，師云：「趕出去。」乃云：「到
0217b28: 者裏，不用如何若何。適纔撞鐘擂鼓，山僧陞座，早已巳
0217b29: 將無量百千三昧分付與你諸人，只是你諸人不知。
0217b30: 非但你諸人不知，不見道釋迦三昧迦葉不知，迦葉
0217c01: 三昧阿難不知，阿難三昧商那和修不知，商那和修
0217c02: 三昧優波鞠多不知。若據山僧看來，釋迦三昧釋迦
0217c03: 不知，迦葉三昧迦葉不知，阿難三昧阿難不知，商那
0217c04: 和修三昧商那和修不知，優波鞠多三昧優波鞠多
0217c05: 不知，便是山僧三昧山僧也不知。祗如你諸人，五更
0217c06: 聞鐘早起，日午聽板過堂，從東邊入、西邊出，還至各
0217c07: 堂晏坐、經行，各各俱有無量百千三昧。爭奈你諸人
0217c08: 不知，卻反去向佛邊求、祖邊求？遠之遠矣。何況又有
0217c09: 一種無知外道，教人瞅光看影、聽天鼓、覓虛聲，豈不
0217c10: 是平康道上自己掘個地獄去鑽麼？大眾，不用遠求，
0217c11: 但向你平常日用中體究，忽然知得，便可與釋迦、迦
0217c12: 葉、阿難、商那和修、優波鞠多以及西天、東土歷代相
0217c13: 傳天下老和尚把手共行。既然如此，為甚山僧適纔
0217c14: 又道釋迦也不知、迦葉也不知、阿難也不知、商那和
0217c15: 修也不知、優波鞠多也不知？不知底與他三十棒，知
0217c16: 底也與他三十棒，畢竟作麼生？李居士一向好善，今
0217c17: 日合家前來齋僧，大眾，且去飽餐一頓。」下座。
0217c18: 上堂，云：「昔日，石室和尚每見僧來，拈拄杖云：『過去諸
0217c19: 佛也恁麼，現在諸佛也恁麼，未來諸佛也恁麼。』後來
0217c20: 圓悟和尚卻拈拄杖云：『過去諸佛不恁麼，現在諸佛
0217c21: 不恁麼，未來諸佛不恁麼。』者兩個老漢分疆立界，各
0217c22: 得一半。或者道：『恁麼底也是，不恁麼底也是。』又有道：
0217c23: 『恁麼底也不是，不恁麼底也不是。』又有道：『有時恁麼，
0217c24: 有時不恁麼；有時恁麼中卻不恁麼，有時不恁麼中
0217c25: 卻恁麼。』山僧者裏從頭棒將去。只今恁麼、不恁麼且
0217c26: 置，祗如過去佛過去、未來佛未來，現在佛畢竟在甚
0217c27: 麼處？」舉如意云：「縱饒你識得現在佛，且不知我者如
0217c28: 意子來處。你若識得如意子來處，一生參學事畢。」下
0217c29: 座。
0217c30: 上堂，云：「昔日，石鞏慧藏禪師專以弋獵為務，惡見沙
0218a01: 門。一日，因逐鹿過馬祖菴前，馬祖逆之，渠問馬祖：『曾
0218a02: 見鹿過麼？』祖道：『汝是何人？』渠道：『獵人。』祖道：『汝能射麼？』
0218a03: 渠道：『能射。』祖道：『一箭射幾個？』渠道：『一箭射一個。』祖道：
0218a04: 『汝不能射。』渠道：『和尚能射麼？』祖道：『能射。』渠道：『一箭射
0218a05: 幾個？』祖道：『一箭射一群。』渠道：『彼此都是生命，何用射
0218a06: 他一群？』祖道汝：『既解恁麼道，何不自射？』渠道：『教某甲
0218a07: 自射，直是無下手處。』祖道：『者漢曠劫無明煩惱今日
0218a08: 頓息。』山僧今日為甚舉者一段因緣？祗因丁四居士
0218a09: 少年好獵，偶於千山撞遇老僧，老僧向道：『嬉戲小事，
0218a10: 性命大事。何為取樂一時，害他多命？』居士聞言，頓解
0218a11: 臂鷹，誓不再畜。一時同去如趙居士等咸發歡喜，歸
0218a12: 向三寶。則是馬祖一箭，當時止中得一個石鞏；山僧
0218a13: 一箭，不特中了丁居士，且中了趙居士等同去多人；
0218a14: 又不特同去多人，而且各各回來，牽累諸兄弟、諸親
0218a15: 戚，凡來山僧座下、聞一言半句者，無不人人中箭了
0218a16: 也。大眾，生佛本自無殊，祗因你一向馳逐，不肯回心，
0218a17: 所以去佛日遠。你但一念回心，便同本得，又何必讓
0218a18: 他古人耶？若使人人都如丁居士，一言之下頓爾回
0218a19: 心，則人人石鞏、人人是佛。如或躊躇、似信不信，則不
0218a20: 特臂上鷹一時解不脫，百千萬劫枷鎖永解不脫也。
0218a21: 所以道，學道須是鐵漢，把手心頭便判。直趨無上菩
0218a22: 提，一切是非莫管。珍重。」
0218a23: 上堂，舉：「洞山虔和尚垂語道：『有一人說，過佛祖一步
0218a24: 行不得；有一人行，過佛祖一句說不得；有一人說得、
0218a25: 行得；有一人說不得、行不得。阿那個是其人？』當時，座
0218a26: 下有個石柱禪師出眾道：『說過佛祖一步行不得者，
0218a27: 祗為無舌不許行。行過佛祖一句說不得者，祗為無
0218a28: 足不許說。說得行得者，祗為函蓋相稱。說不得行不
0218a29: 得者，如斷命求活。』山僧者裡卻不恁麼道，若有說過
0218a30: 佛祖一步行不得者，山僧儘著他；說行過佛祖一句
0218b01: 說不得者，山僧儘著他行；說得行得者，山僧塞卻他
0218b02: 口、捶折他足；說不得行不得者，山僧與他同起同臥、
0218b03: 同生同死。大眾，且道畢竟阿那個是其人？」以拂子指
0218b04: 云：「千山石窟雲多處，衲被蒙頭百不知。」下座。
0218b05: 上堂，云：「此事不在高遠。汝但向現前日用中徹見得
0218b06: 佛在此，儒亦在此。不見道：『道不遠人，人之為道而遠
0218b07: 人。』人在道中，如魚在水中，不論你為與不為。你縱不
0218b08: 為，亦在其中；你纔起心動念去為，早已巳錯過了也。儒
0218b09: 者又道：『誰能出不由戶？何莫由斯道也。』又道：『人莫不
0218b10: 飲食也，鮮能知味也。』古先每每向你現前飲水食飯
0218b11: 處、舉足動步處分明指出，你卻不會，反去別求，所以
0218b12: 愈求愈遠。王居士昆玉皆前代儒生，今日領諸檀前
0218b13: 來，乃以佛求山僧，山僧卻告以儒古有道：『學佛，然後
0218b14: 知儒。』殊不知是儒何須學佛？六祖大師云：『世人若修
0218b15: 道，一切盡不妨。』又云：『佛法在世間，不離世間覺。離世
0218b16: 覓菩提，恰如求兔角。』你若向現前日用中徹見得，佛
0218b17: 法、世法打成一片。所謂入得世間、出得世間，出得世
0218b18: 間、入得世間，又何儒佛之分不分耶？只恐你彼此浮
0218b19: 游，不知下落，到末梢頭捏著空拳，業識茫茫，無本可
0218b20: 據。縱饒平日絕世才華、沖天志氣，少不得向驢胎馬
0218b21: 腹亂撞去也。大眾，日月逝矣，人壽幾何？著急向箇裏
0218b22: 討個下落，莫待臨時悔恨何及！」下座。
0218b23: 上堂，云：「今日是盛亭大德首七之辰，渠徒奉遺命同
0218b24: 佢本剎諸師前來設供，仰憑大眾以般若力資助往
0218b25: 生。」頃，舉：「長沙岑和尚因亡僧，以手摩云：『此僧卻真實
0218b26: 為諸人提綱商量。會麼？』遂有偈云：『目前無一法，當處
0218b27: 亦無人。蕩蕩金剛體，非妄亦非真。』大眾，既非妄非真，
0218b28: 喚甚麼作金剛體？」又，「雪峰和尚因亡僧有偈云：『低頭
0218b29: 不見地，仰面不見天。欲識金剛體，但看髑髏前。』祗如
0218b30: 盛亭大德，一個髑髏早已巳化成灰土了也，畢竟金剛
0218c01: 體在甚麼處？大眾，你欲識金剛體麼？但你諸人現今
0218c02: 兩邊跕立底便是。你若向者裡直下覷著，不特盛亭
0218c03: 大德實未曾死，即你諸人現在實未曾生。既未曾生、
0218c04: 未曾死，而又誰為資助？誰受資助？誰為設供？誰是受
0218c05: 供者？須知盡十方虛空，總來是一個金剛體，本無生
0218c06: 而不妨現生，本無死而不妨現死，其生也陽燄興波，
0218c07: 其死也空花落影。到者裡，道有生死不得，道無生死
0218c08: 不得。正當恁麼時，一句作麼生道？」以如意指云：「驀直
0218c09: 去。」
0218c10: 上堂，云：「自古及今，多少英雄豪傑都喫了『等待』兩個
0218c11: 字虧。若無等待兩字，盡世界僧俗男女，人人現成、人
0218c12: 人成佛久矣。於今在家人，上有父母、下有妻兒，只道
0218c13: 等待父母百年、婚嫁完畢，方纔一心辦道出家。兒既
0218c14: 不養父母，又無妻兒之累，不過包裡幾分臭銅、櫃裡
0218c15: 幾件細軟、皁裡幾個頭口，便道：『等待我做幾日人，方
0218c16: 纔受戒、方纔參禪。』誰知閻老子沒人情，你要等待，他
0218c17: 卻不等待。一旦差票到來，受戒也受不及，參禪也參
0218c18: 不及。可憐見要做人，做甚麼人？卻做了鬼也。甘泉諸
0218c19: 師一向聽板過堂，十方雲水放包歇足，大有叢林氣
0218c20: 象，爭奈戒法不聞，何況禪道？去歲，清風監院因山僧
0218c21: 一言，輒領諸職事走大寧登壇受具，可謂『把手心頭
0218c22: 便判』底鐵漢子。只是一班少年，未免尚有等待。昨因
0218c23: 龍雨，忽然而去，始各著忙造衣底造衣、買艸鞋底買
0218c24: 艸鞋，可見山僧以口說法，不若龍雨以身說法也。歷
0218c25: 代聖賢，無有不從緣發心者。我佛如來為太子時，亦
0218c26: 因遊四門，見老、病、死苦而後發心。若肯從此發心，即
0218c27: 與諸佛同一正因。還有愚癡底，不但不能發心，而且
0218c28: 自生邪見，決定道：『監院未辦道前，常住卻安樂；監院
0218c29: 辦道以後，病者病、死者死，卻反不安樂。』大眾，世間那
0218c30: 有百年不死底人？今日雖存，明亦難保，只以及時辦
0219a01: 道為是。無父母底固應辦道，有父母底更應辦道；無
0219a02: 妻兒底固應辦道，有妻兒底更應辦道；富貴底固應
0219a03: 辦道，貧窮底更應辦道。但能辦道，一切無有妨礙。大
0219a04: 眾，努力趁時，切莫等待。」下座。
0219a05: 上堂，云：「有世界以莊嚴為佛事，有世界以光明為佛
0219a06: 事，有世界以聲音為佛事，有世界以寂默為佛事，有
0219a07: 世界以香飯為佛事。接引者裡一切俱不用，祗是行
0219a08: 時行、坐時坐、睡時睡、起時起、食茶時食茶、食飯時食
0219a09: 飯、撒尿時撒尿、屙屎時屙屎。且道個裡還有佛事也
0219a10: 無？若道有佛事，未免辜負己巳靈；若道無佛事，又未免
0219a11: 沈埋千聖，畢竟作麼生？昨日飯僧底張居士，今日又
0219a12: 領眾善飯僧來也。大眾，聽板過堂去。」下座。
0219a13: 上堂，云：「孟夏儵云盡，寒風不斷吹。鴈恨回頭蚤，魚驚
0219a14: 見面遲。嚼月泥牛噎，披霜石馬嘶。燈籠和露柱，相向
0219a15: 話凄凄。話凄凄，知不知？」拈拄杖云：「若也未知，問取木
0219a16: 上座。」卓一卓云：「咦？」下座。
0219a17: 酬經設供請，上堂，維那問：「三祖求二祖懺罪，二祖道：
0219a18: 『將罪來與你懺。』三祖道：『覓罪了不得。』二祖道：『與汝懺
0219a19: 罪竟。』古人意旨畢竟如何？」師云：「兔角杖挑潭底月，龜
0219a20: 毛繩縛嶺頭風。」進云：「昔日婆子請趙州轉藏經，趙州
0219a21: 祗與轉半藏。未審是那半藏？」師以拂子作圓相，進云：
0219a22: 「丁居士請和尚轉經，和尚為轉半藏轉全藏？人天眾
0219a23: 前更請拈出。」師云：「南無觀世音菩薩。」進云：「祗如和尚
0219a24: 適作圓相，與趙州當日繞禪床一匝是同是別？」師云：
0219a25: 「我與趙州同條生，不與趙州同條死。」進云：「恁麼則丁
0219a26: 居士合門增慶，先世所有罪業一切冰消了也。」師云：
0219a27: 「且喜闍黎共證明。」進云：「雄黃美酒三鍾醉，白水菖蒲
0219a28: 沁骨涼。」師云：「不須重註腳。」乃云：「大眾，還識觀世音麼？
0219a29: 過去正法明現前，觀自在止聞其名未觀其實。至如
0219a30: 經中所載：『得二隨順、四不思議、十四無畏、十九說法、
0219b01: 七難、二求、三十二應、種種威神、種種誓願、種種方便，
0219b02: 度脫眾生種種苦難，成就無量無邊、百千萬億河沙
0219b03: 功德』，在觀世音分上祗是隙光片影。欲識觀世音大
0219b04: 遠在！永嘉大師云：『不見一法即如來，方得名為觀自
0219b05: 在。』果其不見一法，則法法全彰；惟其法法全彰，而實
0219b06: 無有一法可得。到者裏，名無可名、稱無可稱，則念亦
0219b07: 無可念，無可念而乃不妨常念。夫然後，盡十方、盡大
0219b08: 地、山河、艸木、鵲噪、烏啼、驢鳴、犬吠以至風吹石臼、雨
0219b09: 打金鈴，處處觀世音、處處念觀世音。謂觀世音念我
0219b10: 也得，謂我念觀世音也得，謂觀世音念觀世音也得。
0219b11: 從劫至劫，莫能窮盡，而又何世間數量所能限耶？」卓
0219b12: 拄杖云：「觀世音菩薩來也，大眾聞麼？」復卓一卓云：「觀
0219b13: 世音菩薩說法也，大眾見麼？且道現今說甚麼法？觀
0219b14: 世音菩薩道：『蓋州丁世榮居士是真念我。不特自念
0219b15: 我，又請人念我；不特請人念我，又請座上老罪禿念
0219b16: 我。念念無有涯，所求悉如意。』」復卓一卓，下座。
0219b17: 上堂，云：「昔日，百丈禪師當眾纔集，即以拄杖趕下，復
0219b18: 喚眾，眾回首，百丈道：『是甚麼？』又，黃檗禪師當眾纔集，
0219b19: 即以拄杖趕下，復喚眾，眾回首，黃檗道：『月似彎弓，少
0219b20: 雨多風。』睦州和尚拈示云：『百丈不識好惡，有甚麼共
0219b21: 語處？惟有黃檗猶較些子。』雪竇又道：『說甚麼猶較，直
0219b22: 是未在。若是雪竇，以拄杖趕下便休。』大眾，你看他古
0219b23: 人，大家出一隻手，盡力提持個事，可謂陽春白雪，唱
0219b24: 逾高而和逾寡。接引者裏，眾集也不趕、眾去也不喚，
0219b25: 一任他自行自止、自繇自在。只有問老僧要佛法底，
0219b26: 卻怪老僧不得。何故？老僧自來不敢贓污於人。」下座。
0219b27: 
0219b28: 
0219b29: 
0219b30: 
0219c01: 　　　　　　　　　　都寺元賦
0219c02: 　　　　　　　　　　　　師慧
0219c03: 　　　　　　　　　　　　祖衍編
0219c04: 　　　　　　　　　　書記今羞
0219c05: 　　　　　　　　　　　　今何錄
0219c06: 
0219c07: 
0219c08: 
0219c09: 
0219c10: 千山剩人和尚語錄卷之一終
