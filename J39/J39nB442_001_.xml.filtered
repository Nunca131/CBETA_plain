0321a01: 大笑崇禪師語錄序
0321a02: 宗門之興廢在人不在法祖道之隆替在法不在人
0321a03: 自初祖手提密印直指人心迨後五葉分燈家風互
0321a04: 顯各有偉人未若臨濟彌天廣被續佛慧命於積衰
0321a05: 久廢之餘使海內咸知向上遞傳大慧說法徑山皎
0321a06: 日在懷英風振世克紹祖規顯揚從上宗旨其烜赫
0321a07: 為何如也大笑禪師係三山和尚嫡嗣徑山大慧後
0321a08: 裔分身唱道自西蜀雲貴無論遐陬海澨水郭山塘
0321a09: 塵壒闤闠凡所經歷賢士大夫縉紳先生緇白四眾
0321a10: 靡不瞻皈咸請闡揚宗乘起衰立極今其語錄南行
0321a11: 如無價明珠照耀南北機辯呈童壽之鋒文彩擅貫
0321a12: 休之譽洵直接楊岐之脈獨踞高峰之堂矣敬於繙
0321a13: 閱之下書數語于簡端讀是編者寧以余言為河深
0321a14: 也哉。
0321a15: 梅槎洪圖光拜題
0321a16: 
0321a17: 
0321a18: 
0321a19: 
0321a20: 
0321a21: 大笑禪師語錄序
0321a22: 大慧老人以金翅鳥王劈海直取龍吞手腳勘驗學
0321a23: 者臨濟之道烜赫一時直下兒孫雖隅處巴蜀其餘
0321a24: 韻聞之殊異眾鳴如吹萬真鐵壁機三山來其道自
0321a25: 微而著化流江浙人始知有大慧之裔皆林林碩大
0321a26: 之士也大笑禪師飽餐禪悅晚契高峰來老人之室
0321a27: 為一時當事者逼其出世於高峰寶積諸剎上堂小
0321a28: 參皆其不得已拿三道四日積成卷余與禪師忝為
0321a29: 同門不敢揜其光彩乃一言以弁其首倘撞著一箇
0321a30: 半箇具眼衲僧謂禪師無此語莫謗禪師好老夫罪
0321b01: 過亦何敢辭。
0321b02: 時
0321b03: 康熙庚午重九後二日
0321b04: 　古秀州同門法弟沈克齋廷勱謹識
0321b05: 
0321b06: 
0321b07: 
0321b08: 
0321b09: 
0321b10: 
0321b11: 序
0321b12: 直指人心見性成佛何嘗有語權說實說法說喻說
0321b13: 何嘗無語四十九年不說一字語而無語巖中宴坐
0321b14: 諸天雨花無語而語以語為語以無語為無語者中
0321b15: 人以下也以無語為語以語為無語者中人以上也
0321b16: 大笑和尚承嗣高峰峰嗣慶忠忠嗣聚雲雲嗣朝陽
0321b17: 陽嗣鐵牛牛遞接徑山歷歷源頭一代不讓一代其
0321b18: 聲名久播西蜀矣此卷即和尚繼席高峰開堂寶積
0321b19: 諸剎之法語也其旨甚要而語不煩較之鉤章棘句
0321b20: 爛然駭人者奚啻霄壤哉予雖未嘗與寶積握手談
0321b21: 心而三復斯錄有如親見寶積矣遂謂廣大師曰令
0321b22: 師斯錄不可輕與中人以下者閱何以言之彼徒以
0321b23: 語為語以無語為無語而不知無語而語語而無語
0321b24: 也使以斯錄入於續燈之中必為諸方尊宿共相贊
0321b25: 歎曰徑山之下可謂有人矣。
0321b26: 時
0321b27: 康熙壬申年春王正月人日莆陽超原澹崖氏拜撰
0321b28: 
0321b29: 
0321b30: 
0321c01: 大笑崇禪師語錄目次
0321c02: 序文
0321c03: 卷上
0321c04: 上堂
0321c05: 卷中
0321c06: 小參
0321c07: 茶話
0321c08: 機緣
0321c09: 佛事
0321c10: 卷下
0321c11: 頌古著拈
0321c12: 書問
0321c13: 雜著
0321c14: 行實
0321c15: 
0321c16: 
0321c17: 
0321c18: 
0321c19: 
0321c20: 
0321c21: 附萬邑當事縉紳請啟
0321c22: 伏以祖意西來淮海江湖悉變酪法幢東建星辰日
0321c23: 月盡傳燈良由宗教之乘殊故爾根莖之器異欲點
0321c24: 白雪須敞紅爐恭惟　大笑老和尚高峰嫡嗣雙徑
0321c25: 遠孫守道有年寶壽薑愈辛愈辣操心無替楊岐盞
0321c26: 益淨益瑩匪曰德重神欽實乃道高虎伏靈鵝護足
0321c27: 頑石點頭眾等意類狂猿情猶野馬竊聞明心見性
0321c28: 之旨罔諳參禪了悟之方揀小春節後悠且長訂望
0321c29: 旦令辰圓而滿舒忱有自祈降蓮臺南浦江岸老幼
0321c30: 貴賤齊沾花雨之滋西蜀川城真俗賢豪共聆韶鐸
0322a01: 之響嶺梅梢上香噴噴憑師拈示指端柏樹庭前色
0322a02: 離離倩誰掀翻鼻孔獅音震吼獸跡潛蹤伏願高懸
0322a03: 法印大展金鑱立主立賓隊隊象龍隨蹴踏為玄為
0322a04: 要頭頭棒喝信施陳頓令門外快抽身直教竿頭早
0322a05: 進步三空敬仰四眾歡騰眾等無任踴躍之至。法弟
0322a06: 張永輝程鼎程豫程升程晉謹啟
0322a07: 
0322a08: 
0322a09: 
0322a10: 
0322a11: 
0322a12: 
0322a13: 
0322a14: 
0322a15: 
0322a16: 
0322a17: 
0322a18: 
0322a19: 
0322a20: 
0322a21: 
0322a22: 
0322a23: 
0322a24: 
0322a25: 
0322a26: 
0322a27: 
0322a28: 
0322a29: 
0322a30: 
0322b01: 大笑崇禪師語錄卷之上
0322b02: 書記空情錄
0322b03: 住夔州府萬縣觀音山寶積寺
0322b04: 康熙乙卯師在高峰受總戎覲橋易公暨諸將士縉
0322b05: 紳四眾等請入院。
0322b06: 土地卓拄杖云神從此來靈從此起永鎮三門不可
0322b07: 輕易時然後言切忌傳言送語咄。
0322b08: 三門誰能出不由戶何莫由斯道也但有伶俐衲僧
0322b09: 都隨山僧腳跟進來。
0322b10: 接引殿手裏明珠從何而得放大毫光是甚麼色引
0322b11: 導眾生悲願莫測賊賊伸手也得縮手也得。
0322b12: 伽藍殿靈山受囑悲願胡存咄一回舉起一回新。
0322b13: 佛殿喝一喝云一則不可何況有三且這一群牛馬
0322b14: 終朝坐在裏許不免十分尊貴未審濟甚麼邊事即
0322b15: 今新寶積到來用無情毒手一棒敲翻窠窟大家和
0322b16: 泥合水七縱八橫又作麼生款待良久復喝一喝。
0322b17: 方丈橫一丈順十尺佛祖不能窺鬼神亦難覷山僧
0322b18: 到此百無禁忌吾奉太上老君急急如律令敕即於
0322b19: 是日請上堂拈啟云毛錐未動文彩全彰山僧未出
0322b20: 方丈持法輪已被鎮臺易公為汝諸人轉了也若能
0322b21: 於茲薦得不勞重為表白其或未然還請維那宣讀
0322b22: 讀畢師指法座云盡虛空是箇寶華王座一任或高
0322b23: 或低遍法界是箇法身那管是凡是聖山僧到這裏
0322b24: 踏破毘盧頂抹殺釋迦文須彌燈王退位舜若多神
0322b25: 潛形任是碧眼胡僧到這裏也須乞命喝一喝遂陞
0322b26: 拈香云此瓣香普天尊貴匝地馨香熏之則萬邦協
0322b27: 和煽之則黎民安泰爇向爐中奉祝
0322b28: 當今皇帝萬歲東宮太子千秋伏願一人端拱萬國咸
0322b29: 寧河海晏清四方同慶次拈云此瓣香多生種植累
0322b30: 劫栽培至固至堅如金如玉爇向爐中奉為滿朝文
0322c01: 武闔國公卿鎮臺易公宰官紳士伏願福基穩固長
0322c02: 為國家之砫礎壽算愈增永作法苑之金湯次拈云
0322c03: 這瓣香自從曹溪岸畔玉印山前崇聖院裏中下毒
0322c04: 種直至而今氣噴諸方從不可思議中拈出供養現
0322c05: 住曇華堂上傳臨濟正宗第二十七世上三下山老
0322c06: 和尚用酬法乳之恩斂衣就座維那白槌云法筵龍
0322c07: 象眾當觀第一義師顧視左右云會麼法無定相遇
0322c08: 緣即宗山僧今日被人抑逼出來重闢此山要知此
0322c09: 山原來嵯峨聳峙壁立萬仞常放光明照徹三千大
0322c10: 千世界叵耐劫火之後荊棘挺生迷失道路將此山
0322c11: 光明埋沒已久故爾山僧到來未免多費手腳以拄
0322c12: 杖作刈草勢云撥盡群陰返太原大地山河無遮蔽
0322c13: 維那再白槌云諦觀法王法法王法如是師下座。
0322c14: 上堂釋迦掩室於摩竭淨名杜口於毘耶二老各與
0322c15: 三十拄杖今山僧門開八字一任諸人橫行順行左
0322c16: 行右行切恐汝等行到水窮山盡處把斷要津處有
0322c17: 人擒著向你索飯錢那時口似扁擔方知腳跟下大
0322c18: 有事在。
0322c19: 高峰老人圓寂就高峰祖院上堂拈拄杖畫○相云
0322c20: 諸仁者還見麼此是我老人底面目無增無減卓一
0322c21: 卓云還聞麼此是我老人底腳跟不動不移橫身落
0322c22: 在不肖兒即手中只得向人天眾前一回舉出雖然
0322c23: 如是也是自揚家醜崇上座自崇聖院裏相隨三十
0322c24: 餘載屢遭毒害至今滿口含冤猶未洗雪可恨這老
0322c25: 漢狼心不歇卻又抽車拽炮故意放輪將高峰院子
0322c26: 乾屎橛七長八短破沙盆有邊沒邊重新交付即今
0322c27: 不肖兒郎又如何舉唱復卓一卓云七長八短乾屎
0322c28: 橛倏爾齊整有邊沒邊破沙盆依舊團圞團圞後又
0322c29: 作麼生男兒自有沖霄志不向如來行處行。
0322c30: 上堂拈拄杖卓一卓喝一喝云臨濟德山來也在山
0323a01: 僧拄杖頭上論義拄杖子遏捺不住即今有不顧危
0323a02: 亡底出來與他相見僧出師打云德山棒臨濟喝今
0323a03: 日與君重點破左邊底切須承當右邊底何勞裁酌
0323a04: 龐公賣笊籬普化搖鈴鐸復卓一卓喝一喝。
0323a05: 上堂揮拂子云欲從這裏入者譬如行遠必自邇登
0323a06: 高必自卑且道如何是絕頂底一句擊禪床曰千山
0323a07: 皆仰止萬派盡朝宗。
0323a08: 說戒上堂石中有玉沙裏有金鑿石得玉淘沙見金
0323a09: 驀拈拄杖卓一卓云即今為汝諸人鑿開玉淘出金
0323a10: 汝等於茲拾得彼彼男子各各丈夫何須謹秉釋迦
0323a11: 讓美彌勒無繩自縛好肉剜瘡說甚殺盜淫妄食肉
0323a12: 飲酒一任殺佛殺祖作箇白拈賊頻將黑豆換人眼
0323a13: 珠雖然也須朝乾夕惕履薄臨深豈不聞昔日神秀
0323a14: 大師與槽廠行者同參黃梅五祖祖一日令各陳所
0323a15: 見倘有證入付汝衣缽為第六代祖師神秀呈偈云
0323a16: 身是菩提樹心如明鏡臺時時勤拂拭勿使惹塵埃
0323a17: 行者亦呈偈云菩提本無樹明鏡亦非臺本來無一
0323a18: 物何處惹塵埃看這二老一箇有殺人刀無活人劍
0323a19: 一箇有活人劍無殺人刀正好各與三十拄杖向後
0323a20: 不許徐六擔板免使受人瞥起爭端即今設有勞不
0323a21: 肯底出來道長老也須自喫三十拄杖且道過在甚
0323a22: 麼處撫案一下云不因柳毅傳鄉信何緣得到洞庭
0323a23: 湖。
0323a24: 高峰老人周年設忌諸仁者知麼此是我老人放身
0323a25: 捨命之期全身落在不肖兒郎手裏一任殺活縱擒
0323a26: 收來放去十八日已巳前有尾無頭夜半日頭紅十八
0323a27: 日已後有頭無尾午時星斗現即今十八日又如何
0323a28: 恁麼去也出戶不行青草地恁麼住也歸家豈坐白
0323a29: 雲床眾中若有伶俐衲僧出來道長老臨濟兒孫說
0323a30: 誰家語話但向道今日老人忌辰也少這一分供養
0323b01: 不得。
0323b02: 上堂僧出喝一喝云且道是主是賓師打云山僧今
0323b03: 日不與汝分進云若人識得心大地無寸土既無寸
0323b04: 土向甚麼處安身立命師云開驢胎入馬腹問如何
0323b05: 是先照後用師云汝問甚麼僧擬開口師便打進云
0323b06: 如何是先用後照師打云會麼僧禮拜師云是汝討
0323b07: 得底僧出師驀頭一棒僧云謝和尚指示師云且莫
0323b08: 詐明頭僧出師舉拄杖云還識這箇麼僧禮拜師便
0323b09: 打乃豎拂子云這一半那一半東邊有西邊有點捏
0323b10: 拳長伸手象王行獅子吼喝一喝云昨夜總角山與
0323b11: 黑灘子鬥額勝負未分被山僧拄杖子無端惡發趁
0323b12: 出萬仞峰前大洋海外直至而今永無蹤跡無蹤
0323b13: 跡且又如何舉唱復喝一喝。
0323b14: 上堂震法雷飛閃電夜叉頭菩薩面鬥雪寒梅隨風
0323b15: 柳線賢善賢善秦時轢鑽。
0323b16: 說戒上堂從上諸佛設立科條總欲汝等外息諸緣
0323b17: 內心無喘心如墻壁方可入道縱爾大地平沉猶是
0323b18: 階梯下底事何以故譬如造層樓者先其基然後
0323b19: 雕梁畫棟碧瓦朱提可以舒天外之霓而佩雲中之
0323b20: 鳳內藏珠玉外飾大觀遐哉誠厚福者之所居也且
0323b21: 道居後一句又作麼生拈拄杖卓一卓連喝三喝下
0323b22: 座。
0323b23: 上堂若論此事西天四七東土二三都來沒啟口處
0323b24: 即今山僧不惜口業為爾諸昆仲道箇親切句子供
0323b25: 養諸人豎拄杖云兩箇五百是一貫耳躲原來皮兩
0323b26: 片眉橫鼻直髮朝天上元原是正月半復豎拄杖云
0323b27: 看看鼻孔有氣者出來相見。
0323b28: 高峰老人三周設忌指真云這老漢鬼面神頭無醜
0323b29: 可醜眼空宇宙看破世界浮漚口似懸河說盡人間
0323b30: 禪病一條毒棒打殺諸方頓令活者死死者甦盲者
0323c01: 明愚者醒貧者富富者貧一向於驪龍頷下取珠猛
0323c02: 虎口裏奪食鬼神莫覷佛祖難窺於今性命渾身落
0323c03: 在性崇手中一切放伊不過把住亦在我放行亦在
0323c04: 我把住也大千世界不能該放行也藕絲孔裏未為
0323c05: 窄賊賊也只是鼻直眉橫心行如何太剋只茲三載
0323c06: 已周不肖兒郎只得以怨報德顧視左右云會麼於
0323c07: 戲尚饗。
0323c08: 康熙戊辰十月朢日邑侯張公暨縉紳士庶等請師
0323c09: 於寶積本院。
0323c10: 結制上堂舒卷絲綸數十秋輕輕不覺雪盈頭而今
0323c11: 舉釣清波上赤尾鯨鯢快上鉤座元出師云寧向直
0323c12: 中取不向曲中求元作禮歸眾師云好箇阿師僧問
0323c13: 寶積禪林昔年初創此日重修初創重修是同是別
0323c14: 師震威一喝僧擬開口師便打僧禮拜乃云大丈夫
0323c15: 伶俐漢肘後須懸奪命符手中常握金剛劍早已巳能
0323c16: 摧佛祖心何況喪卻天魔膽摧了心喪卻膽太平底
0323c17: 定斬盡癡頑奚俟三條椽下七尺單前磨裙擦褲數
0323c18: 坐安禪一任行便行坐便坐饑喫飯困打眠任性逍
0323c19: 遙得大自在若有絲毫罣念便是三塗業因瞥爾情
0323c20: 生萬劫羈鎖聖名凡號總屬虛聲殊相劣形皆成幻
0323c21: 色山僧恁麼告報也是好肉剜瘡檢點將來有何交
0323c22: 涉既沒交涉即今建會期主如何報稱顧視左右云
0323c23: 常將日月為天眼拈出須彌作壽山。
0323c24: 邑侯張公送大殿額至夏旭東薦親同傳和璞易夔
0323c25: 林羅開美眾檀越請上堂拈拄杖畫○相云此是邑
0323c26: 侯張公格外垂青底正眼盼及林泉懸額於不二門
0323c27: 頭種福於恒沙劫內韓公衣千年復現蘇子帶此日
0323c28: 重新卓一卓云此是本境眾檀越護持法苑底一片
0323c29: 肫誠復卓一卓云此是今晨會主追薦宗親底一段
0323c30: 孝思山僧今日借渠鼻孔出氣輕輕熏動諸人若能
0324a01: 於茲薦得一任天恩地恩君親恩師長檀越恩同伸
0324a02: 報盡脫或未然切須知有且道知有箇甚麼復卓一
0324a03: 卓云百年三萬六千日牙齒依然還在口且道其中
0324a04: 還有事也無酆鮑史唐俞任袁柳。
0324a05: 冬至上堂座元問座上燭影爃煌爐內檀煙縹緲祝
0324a06: 延聖明統御慶賀我國晏然和尚分上又作麼生師
0324a07: 云山僧一時忘卻了也進云繩陰剛剝盡一陽又始
0324a08: 生烏漆盆擊碎琉璃盞現成就裏機關和尚如何指
0324a09: 示師云午時星斗現夜半日頭紅進云四時氣運
0324a10: 時轉八卦循環顛倒顛未審是卦轉氣氣轉卦師云
0324a11: 囉囉哩哩囉囉進云和尚一向腳板朝前終朝眉毛
0324a12: 掃地其中還有奉重事也無師云山僧下座後歸方
0324a13: 丈即向汝道進云恁麼則金果早朝猿摘去玉花晚
0324a14: 後鳳啣來師云一任顛倒元啐云某甲一時亂卻六
0324a15: 十甲子了也師呵呵大笑問某甲有一句話要問和
0324a16: 尚師云是那一句僧便喝師便打僧云也瞞某甲不
0324a17: 得師云山僧不如汝問如何是親切句師云五九盡
0324a18: 日又逢春如何是轉身句師云山前綠竹嶺後青松
0324a19: 如何是異類句師云張公喫酒李公醉如何是青州
0324a20: 布衫師云遮天蓋地僧佇思師連棒打退乃云群陰
0324a21: 今已盡一陽又復還時光增一線慈明卻放參卻放
0324a22: 參少機關畢竟如何卓拄杖云臘月火燒山。
0324a23: 長至後二日陳榮瑣母難請上堂豎拄杖云惟有這
0324a24: 天機覿面無殊隔喝一喝云平空發迅雷勾甲咸萌
0324a25: 拆野壑蟄龍吟諸人勿疑惑既不疑惑且道盧舍那
0324a26: 如來應化甚麼國土顧視左右云東勝神州北鬱單
0324a27: 越過此後如何今朝誕生人畢竟陳檀越既是陳檀
0324a28: 越母難之辰且道山僧又如何慶祝昨夜福星朗耀
0324a29: 今朝壽域弘開無邊仙子下瑤臺但看舞松戲彩祝
0324a30: 君壽比日之昇祝君福比月之恒日昇與月恒猶尚
0324b01: 有虧盈祝君壽兮比南冥南冥不及大樁臻卓一卓
0324b02: 云惟有這箇算無數花甲重重不記春。
0324b03: 佛成道日說戒值師誕傳檀越請上堂師召眾云會
0324b04: 麼瞿曇老漢於此夜捏目生花奇哉三歎於後四十
0324b05: 九年中設立科條說甚一歸依二歸依三歸依安陀
0324b06: 會鬱多羅僧伽黎惹得後代兒孫依例攀條無繩自
0324b07: 縛山僧作箇旁不肯底忍俊不禁亦乘此日輥入堪
0324b08: 忍界中擬欲於馬頭上截角龜背上拔毛直至而今
0324b09: 抱恨含冤洗雪不得看來順水推船即易逆風把柁
0324b10: 則難只得混入水牯牛隊裏大家和泥合水將睹星
0324b11: 悟道的隨分拈來大庾嶺頭提不起底覿面交付舉
0324b12: 起衣角云且道除此之外更付箇甚麼喝一喝下座。
0324b13: 相亭傳檀越誕期請上堂問今日傅檀越母難之辰
0324b14: 於茲設供飯僧請和尚陞座有何言句以酬來意師
0324b15: 云露香仙果桃初熟雪點寒梢梅正春進云歷年弘
0324b16: 護志切依皈畢竟得何功德師云堂上椿萱同映彩
0324b17: 階前蘭桂自聯芳進云已生面目即不問未生面目
0324b18: 是如何師震威一喝僧歸位師乃云若道未生面目
0324b19: 山僧未出方丈時早為傅檀越露出了也恐有未見
0324b20: 未聞者且聽山僧一一註出天得之以清地得之以
0324b21: 寧君王得之坐治太平文武百官得之輔相裁成衲
0324b22: 僧得之也不過鼻直眉橫這些且置驀豎拄杖云即
0324b23: 今無量壽尊來也諸人還見麼滄海幾經變春秋不
0324b24: 記年卓一卓。
0324b25: 元旦說戒上堂天何言四時行地何言百物生君何
0324b26: 言萬邦寧風調雨順海晏河清拈拄杖卓一卓云惟
0324b27: 有這箇無四序一回舉起一回新苟日新日日新又
0324b28: 日新諸人記取湯之盤銘既爾日新又新何罪不滅
0324b29: 何戒不臻豈待雞足山中等箇人堪笑老迦葉多年
0324b30: 鈍置玅慈氏目鼓睛何似寶積信手拈來覿面區
0324c01: 分且道區分箇甚麼喝一喝云爆竹一聲除舊桃符
0324c02: 萬戶更新不因風皺面怎得水成紋元正啟祚萬物
0324c03: 咸亨因時納祐慶無不禛修心綢繆牖戶切須信受
0324c04: 奉行。
0324c05: 上元相亭傅檀越率男爾玉智還利幽請上堂問燈
0324c06: 燈續燄祖祖相傳未審傳箇甚麼師云寶積門外石
0324c07: 獅子進云雞寒上樹鴨寒下水意旨如何師云月半
0324c08: 是十五僧出師以拄杖畫○相示之進云人境俱奪
0324c09: 了也和尚又作麼生師云汝且退問如何是萬法歸
0324c10: 一師云還識山僧手中拄杖麼進云畢竟一歸何處
0324c11: 師云顛三倒四進云劫火洞然大千俱壞未審這箇
0324c12: 壞不壞師卓拄杖云也須疑著乃云今朝正月十五
0324c13: 處處敲鑼擊鼓昨期戩穀迎祥今朝天官賜福明明
0324c14: 報與君知諸人切須薦取五九盡日又逢春冬至寒
0324c15: 食一百五莫瞞盰休莽鹵金吾不禁夜行人一任諸
0324c16: 人來與去來即恁麼來去亦恁麼去長安大道草漫
0324c17: 漫華堂便生荊棘樹問阿娘和阿父浪子天涯不肯
0324c18: 歸倚門倚閭遙瞻佇欲斷腸深懷慕饑寒凍餒誰管
0324c19: 顧驀豎拄杖云回互不回互良久靠拄杖云吁嗟已
0324c20: 兮歸寧父母雖然如是即今相亭檀越乘茲上元之
0324c21: 期供佛飯僧憐憫冥途孤魂異類鬼神普施玉液瓊
0324c22: 漿設放瑜伽法食且道利益何如撫案一下云於茲
0324c23: 薦得頓見四恩普報三有齊資一切蠢動含靈莫不
0324c24: 於茲沾其利濟脫或未然且聽因齋慶讚愛日堂中
0324c25: 樹樹椿萱榮晚景步雲梯上雙雙桂子躍龍門八九
0324c26: 子爾小生分明記取。
0324c27: 夏貴還誕日設齋祈嗣請上堂問昨夜星移斗轉今
0324c28: 朝瑞藹南宸彌空花雨鋪瑞色遍地法雲布嘉祥未
0324c29: 審是今時消息未審是那畔機關師云無鬚鎖子兩
0324c30: 頭搖進云恁麼則翡翠踏翻荷葉雨鷺鷥穿破竹林
0325a01: 煙師云日午打三更進云即今貴還居士逢渠母難
0325a02: 竭力傾誠營齋供眾皆因箕裘少托嗣續維艱迎請
0325a03: 和尚登曲彔床且道以何利益師云吞日精啖月華
0325a04: 進云恁麼則桂子月中落天香雲外飄師云言必有
0325a05: 中進云古人道舉一不得舉二放過一著落在第二
0325a06: 某甲已落第二了也且道一畢竟如何舉師云山僧
0325a07: 答汝這話不得進云恁麼則東翻西覆隨風舞倒墜
0325a08: 橫垂信月移師云弄潮須是吳江客別語還他漢地
0325a09: 人僧作禮師云一得一失問如何是普度群生一句
0325a10: 師云趙錢孫李周吳鄭王進云如何是摧邪輔正句
0325a11: 師云東打西敲進云如何是截斷眾流句師震威一
0325a12: 喝僧作禮師便打進云恁麼則心行狼毒師云憐兒
0325a13: 不覺醜問還丹一粒點鐵成金某甲特來請和尚點
0325a14: 師云將鐵來進云某甲不會師云你將甚麼喚作金
0325a15: 僧便喝師便打問參學人必須盡情放下既是盡情
0325a16: 放下又參箇甚麼師云你也說得是僧擬開口師便
0325a17: 打僧禮拜歸眾師云快參問西來大意即不問今朝
0325a18: 開堂事如何師云山高水長進云四海僧流如霧集
0325a19: 且道作麼生接師便打僧禮拜師拈拂子拂一拂云
0325a20: 休擬議莫狐疑山僧一一攄陳諸人各各委悉知麼
0325a21: 即今貴還夏居士母難之辰發如是心來我寶積院
0325a22: 裏設供飯僧啟請山僧陞於此座敷揚玅義每念嗣
0325a23: 續維艱但恐箕裘罔托朝乾夕惕愓念切依皈山僧事
0325a24: 不獲已只得於老幹上發些嫩枝說箇生生不息底
0325a25: 道理大哉乾元萬物資始至哉坤元萬物資生天地
0325a26: 合德日月合明左旋右轉摩盪生成乾兌離震巽坎
0325a27: 艮坤長幼卑尊各有區分且道區分箇甚麼老梅花
0325a28: 古淡稚桂葉精神拈拄杖卓一卓。
0325a29: 朱裔芳為慈母誕辰請上堂師拈拄杖卓一卓云此
0325a30: 是裔芳知恩報恩底一片孝心諸人共見共聞且道
0325b01: 見聞箇甚麼昔日世尊乃淨梵王之太子不紹王位
0325b02: 割愛辭親入雪嶺修行成道證果說法四十九年度
0325b03: 盡累劫宗親至今稱為能仁大孝即今裔芳雖居俗
0325b04: 諦念切歸依乘茲慈親壽誕之辰興齋辦供禮請山
0325b05: 僧陞座開示且道與世尊是同是別若道同映雪寒
0325b06: 梅趁朔風若道別滄海桑田無間歇也不同也不別
0325b07: 蟠桃六千年始方結以拄杖畫○相云諸人還見麼
0325b08: 獻桃仙子從天降送酒麻姑特地來。
0325b09: 解制上堂座元問桃花浪暖語燕鳴鶯陽回暖谷氣
0325b10: 勤花神場開選佛百二圓成從今以後又向何處安
0325b11: 身師云山前山後溪西溪東進云恁麼則百舌來休
0325b12: 枝上語鳳凰怎肯共同棲師云憐兒不覺儂家醜進
0325b13: 云古人道牛過窗櫺頭角易惟有尾巴最難去和尚
0325b14: 即今又作麼生師云且道山僧如何秪對上座進云
0325b15: 如是則石鴿穿雲連斗戲金騮渡海帶山嘶師云即
0325b16: 當不少乃豎拄杖云只這箇年年三百六日日十二
0325b17: 時因甚十月十五謂之結二月十五謂之解雖然事
0325b18: 不同途要且理惟一致即今山僧恁麼也得不恁麼
0325b19: 也得恁麼不恁麼總得畢竟如何百二十期今已周
0325b20: 放出溈山水牯牛東觸西敲隨任運只要水草調得
0325b21: 周溪東牧溪西遊種月耕雲莫放休國王水草隨意
0325b22: 喫得優游處且優游優游且置山僧過此又作麼生
0325b23: 桃花浪暖魚龍化重展絲綸別下鉤。
