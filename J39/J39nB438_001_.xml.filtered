0247a01: 衡山和尚語錄序
0247a02: 昔達磨西來不立文字直指人心見性成佛後六祖
0247a03: 曰達磨道箇直指早是曲了也何以故要知不立二
0247a04: 字亦是文字且達磨傳法偈四句豈非文字乎其不
0247a05: 尚文字者恐人滯指而迷月也又太原孚因雪峰道
0247a06: 一隻聖箭直射九重城裏去也遂趁至中路勘神晏
0247a07: 國師回謂雪峰曰好隻聖箭中路折卻了也遂舉前
0247a08: 話峰曰奴渠語在由此觀之文字語言其可無乎。
0247a09: 衡山和尚聚雲之孫治平之子出住吉祥龍象雲集
0247a10: 其機鋒似金刀破竹其才辯若珠子走盤其上堂小
0247a11: 參法語皆從胸襟流出蓋天蓋地真不愧為大慧之
0247a12: 兒孫也夫聚雲治平諸大老重振大慧之道於西蜀
0247a13: 而衡山三山諸和尚又能繼志述事俾雙徑禪燈旦
0247a14: 復旦兮則凡我濟北後裔皆當共慶同宗之盛也茲
0247a15: 普陀別菴和尚以衡山令伯語錄壽諸棗梨而几幻
0247a16: 大師索序於予予不自揣援筆作此何異捧土培泰
0247a17: 山掬水沃東海哉。
0247a18: 康熙乙亥王春龍池後裔閩莆超原澹崖氏拜撰
0247a19: 
0247a20: 
0247a21: 慶雲炳禪師語錄序
0247a22: 臨濟之道騰越而起類皆岷蜀之人五祖昭覺其最
0247a23: 著者逮有明神宗朝雲老人以間世英偉承徑山
0247a24: 之後大乃父乃祖之庭于桐山王壘光燄赫奕諸方
0247a25: 傾向以為臨濟再興故出其門者廣大精微凌轢前
0247a26: 古直與南匾頭寶峰文輩並驅中原歟盛哉慶忠
0247a27: 禪師居其一也忠得法龍象二十三人三座則為慶
0247a28: 雲炳禪師按炳狀師少即見先聚雲于寶峰初入侍
0247a29: 寮不幾于度水擎茶間已明己已躬下事雲歿後始親
0247a30: 忠于枳江久之克第一座當是時也巴蜀禪叢肇啟
0247b01: 遐邇英俊雲委川輪師以玅齡首眾舉揚從上巴鼻
0247b02: 明清以來馳聲走譽弘揚徑山聚雲之道者皆自痛
0247b03: 拳辣手出焉且師之碩德行業冰清玉潤去住翛然
0247b04: 臨死生之際獲大無畏如獅子王遊戲自在非近世
0247b05: 楊鄭所企及者不佞仰之深慕之久矣師凡兩坐道
0247b06: 場晚興慶雲語錄一卷皆膾炙叢林服膺緇素顧其
0247b07: 言雖不多要皆到地本艸如人食少金剛自當穿皮
0247b08: 而出非過量人難為湊泊者普陀別菴禪師師之猶
0247b09: 子也當童稚時撫其臂曰異時弘我徑山之道者舍
0247b10: 子而誰師滅去十餘年別公果法道大震東南抑見
0247b11: 師之慧鑑不爽矣今其三世孫几幻禪人持稿南來
0247b12: 謀予不佞弁言簡端又以別公之介紹請陳始末乃
0247b13: 退而為之書。
0247b14: 康熙丙子孟春月上浣
0247b15: 鎮守浙江等處地方定海總兵官左都督藍理拜撰
0247b16: 
0247b17: 
0247b18: 
0247b19: 
0247b20: 
0247b21: 
0247b22: 
0247b23: 
0247b24: 
0247b25: 
0247b26: 
0247b27: 
0247b28: 
0247b29: 
0247b30: 
0247c01: 衡山炳禪師語錄
0247c02: 法孫宗位編
0247c03: 順治壬辰七月望日夔州府石砫祇園檀越蘇茂宇
0247c04: 暨眾善信請師住吉祥禪寺入院。
0247c05: 三門　如來倒駕逆來菩薩順行而去雖然來去不
0247c06: 同縱橫上下無忌還識路頭麼十方薄伽梵一路涅
0247c07: 槃門卓拄杖便入。
0247c08: 伽藍　紅髮白牙鐵臉爛額應現圓通出沒莫測箇
0247c09: 箇恒衛吉祥只教眉毛出血如斯依教奉行不負山
0247c10: 僧饒舌珍重珍重。
0247c11: 方丈　不喚作方丈玄要難分喚作方丈照用齊立
0247c12: 有時驅耕夫之牛奪饑人之食末後轉身異類行縱
0247c13: 橫百寸是十尺喝一喝云料揀齊施賓主全百億金
0247c14: 毛出隊躑即日迎佛陞座請上堂師拈香祝
0247c15: 聖畢次拈云此瓣香荊棘叢中常快活干戈林裏恒
0247c16: 吉祥即今對人天眾前信手拈來供養傳臨濟正宗
0247c17: 第二十六世現住慶忠堂上上鐵下壁本師老和尚
0247c18: 用酬法乳之恩斂衣就座維那白槌云法筵龍象眾
0247c19: 當觀第一義師舉趙州云有時將丈六金身作一莖
0247c20: 草有時將一莖草作丈六金身建立也在我掃蕩也
0247c21: 在我今日山僧則不恁麼有時將三世諸佛向吉祥
0247c22: 寶殿裏安立有時將吉祥寶殿向三世諸佛眉毛上
0247c23: 安立收來也在我放去也在我恁麼告報且道與趙
0247c24: 州是同是別還見麼坐斷兩頭無別路一切時中最
0247c25: 吉祥維那再白槌云諦觀法王法法王法如是師下
0247c26: 座。
0247c27: 冉總戎利幽請上堂僧問此日拈花是錢索是井索
0247c28: 師云野人恒面壁進云五福宏開時如何師云三星
0247c29: 拱吉祥乃云六三六四六五吉祥大震法鼓黃梅三
0247c30: 擊祖意旛花羅列飛舞今日迺冉公大護法建普利
0248a01: 道場特請山僧陞座舉揚般若若論般若無說無聞
0248a02: 向何處開口只聽得有一尊宿在山僧拄杖頭上道
0248a03: 大乘井索小乘錢索有漏笊籬無漏木杓撞著臨濟
0248a04: 德山無故入門便棒便喝差甚麼使者雲行功曹傳
0248a05: 奏大地草木咸放光明天龍鬼神歡喜信受卓拄杖
0248a06: 云知麼野人恒面壁三星拱吉祥。
0248a07: 佛誕日檀信啟華嚴會請上堂昔年今日四月八今
0248a08: 日昔年四月八東西南北露全身四維上下天花撒
0248a09: 吉祥院裏事不同僧俗乘時轉妙法若以白紙黑字
0248a10: 為法猶是止啼黃蘗若以數墨等行為轉亦是門外
0248a11: 之遶即今合作麼生又久云天上天下惟吾獨尊。
0248a12: 午日上堂菖蒲劍艾葉虎海底紅輪日當午吉祥漏
0248a13: 逗者封皮聲聲震動龍舟鼓喝一喝云還聞麼。
0248a14: 順治丙申九月朔日總戎袁公大護法暨闔營將士
0248a15: 請住忠州福城山慶雲禪寺。
0248a16: 上堂豎拄杖云天得一以清卓拄杖云地得一以寧
0248a17: 橫擔拄杖云人得一以靈且道衲僧得一時又作麼
0248a18: 生建法幢立宗旨人天號令南山雲北山雨虎嘯風
0248a19: 生擲拄杖連喝三喝云十方聚會學無為選佛場開
0248a20: 歸及第。
0248a21: 檀姓利幽請上堂生是死之生死是生之死兩路坦
0248a22: 然平無彼亦無此會麼若也未會再與重下註腳以
0248a23: 拂子打○相云此是佛體性三昧世界也在此中眾
0248a24: 生也在此中過去現在未來諸佛諸祖十聖三賢也
0248a25: 在此中乃至六道遷徙四生升降抱恨含冤苦樂榮
0248a26: 辱悔罪造業改過從新俱在此中所以世尊遣阿難
0248a27: 尊者往地獄問提婆達多云汝在此中樂否提婆云
0248a28: 如三禪天樂者云汝還求出否提婆云待世尊入地
0248a29: 獄我纔出地獄者云世尊豈有入地獄分提婆云世
0248a30: 尊既無入地獄分我豈有出地獄分汝等若在者裏
0248b01: 會得便向升沉遷徙處識取本地風光且道如何是
0248b02: 本地風光復以拂子畫相云處處總成華藏界堂
0248b03: 堂無處不毘盧。
0248b04: 說戒上堂舉拄杖云釋迦老子來也在山僧拄杖頭
0248b05: 上道不用安排切莫造作安排造作無繩自縛不安
0248b06: 排不造作善財彈指登樓閣秘魔放下手中叉普化
0248b07: 入市搖鈴鐸諸仁者于斯薦得百千法門同歸方寸
0248b08: 河沙妙德總在心源一切戒定慧門悉皆具足不離
0248b09: 汝心如或未然鞭影日將調意馬溪光時把按心牛
0248b10: 卓一卓。
0248b11: 慶忠老和尚設忌上堂拄杖突出虛空踢著通身粉
0248b12: 碎三炮四喝料揀玄要賓主明歷此是老和尚家醜
0248b13: 當陽露出端的作麼是露出底句咄。
0248b14: 明德居士請上堂踏破虛空口崑崙顛倒走明德出
0248b15: 頭來性哲傳燈久以拄杖畫相云參。
0248b16: 聚雲三目法叔老和尚訃音至上堂同住聚雲時曾
0248b17: 霑猶子愛離亂各一方面目無隔礙化緣事已周分
0248b18: 身遍法界大眾還知者老漢落處麼遇寒湖中向火
0248b19: 逢熱火裏乘涼恁麼本分自由好與頂門揭蓋復云
0248b20: 蒼天蒼天。
0248b21: 上堂扇子跳上三十三天獅子窟中無異獸觸著
0248b22: 帝釋鼻孔象王行處絕派蹤東海鯉魚打一棒萬里
0248b23: 橫屍雨似盆傾四洲普潤大眾會麼福城批判異諸
0248b24: 方大用全提只者是。
0248b25: 小參
0248b26: 小參人天百萬驀然拈花此是瞿曇老漢上頭關喚
0248b27: 作竹篦則觸不喚作竹篦則背此是徑山老漢上頭
0248b28: 關一棒一條痕一摑一掌血此是慶忠老漢上頭關
0248b29: 逢人便拜遇佛便打此是福城長老上頭關若在者
0248b30: 裏一一會得縱然一夜風吹去只在蘆花淺水邊如
0248c01: 或未然太湖三萬六千頃月在波心說向誰。
0248c02: 小參舉趙州和尚云老僧十二時中除粥飯二時是
0248c03: 雜用心處此是古人為敵生死底工夫今人又當何
0248c04: 如若要擔荷佛祖門庭須要箇直實決定志氣千磨
0248c05: 萬鍊百棒打不回頭底漢子始得若是半疑半信半
0248c06: 進半退底終是半途而廢安能在生死海中倒駕慈
0248c07: 航耶久立眾慈各宜努力。
0248c08: 總戎袁寶善居士請小參舉僧問趙州如何是祖師
0248c09: 西來意州云庭前柏樹子僧云和尚莫將境示人州
0248c10: 云我不將境示人僧云如何是祖師西來意州云庭
0248c11: 前柏樹子者箇公案要累及寶善居士在。
0248c12: 示眾
0248c13: 午日示眾石輥嚼破虛空冤屈崑崙叫苦痛殺海上
0248c14: 王郎到處敲鑼動鼓喝一喝云家家蒲倚天寒報
0248c15: 到今朝是端午。
0248c16: 示眾生從何處來死向何處去知得來去處方名學
0248c17: 道人連喝四喝云會得老僧者四喝參學事畢如或
0248c18: 未然但看受生死底是誰不受生死底是誰知得來
0248c19: 去處底是誰不知來去處底是誰看來看去看理
0248c20: 會不得處如一團火頓在胸中久久提究到豁然貫
0248c21: 通處方知生死二字決定與自己不相干涉。
0248c22: 示眾今時學道人多是腳跟不穩立志不堅於世事
0248c23: 上不如意則火急要參禪要修行忽然世事稍有如
0248c24: 意則不參禪不修行矣此何以故無決定信故也如
0248c25: 是學道欲與佛祖把手共行無有是理。
0248c26: 示眾世尊在靈山會上拈花示眾惟迦葉頭陀破顏
0248c27: 微笑且道迦葉見箇甚麼道理便笑者裏下得一語
0248c28: 恰當方許來入老僧之室。
0248c29: 示眾老僧未讀詩書出言莽鹵待人唯一味鐵釘飯
0248c30: 木札羹誰肯下口咬嚼世人都是愛逞神機以資談
0249a01: 柄無怪方木圓竅兩不相當矣即世尊為一大事因
0249a02: 緣出世間有言下相應者盡是途中受用當機證悟
0249a03: 唯得迦葉一人而已阿難將佛四十九年說底記持
0249a04: 如瓶貯水毫無滲漏末後又疑問迦葉世尊付金襴
0249a05: 袈裟外另傳箇甚麼迦葉答曰倒卻門前剎竿著阿
0249a06: 難得迦葉者一轉語始入安樂法門大眾倘具一隻
0249a07: 超方眼肯越常流必不空過此生根器珍重。
0249a08: 示眾心地隨時說菩提果自成事理俱無礙當生即
0249a09: 不生可怪汾陽李上座十二時中向佛頭上著糞。
0249a10: 示眾釋迦未曾出世達磨未曾西來老僧未曾卓錫
0249a11: 此山時人人頂門上輝大寶光箇箇腳跟下縱橫十
0249a12: 字無有欠少無有休歇奈何日用而不知故君子之
0249a13: 道鮮矣何以見得人道中若無此光聞呼即應見物
0249a14: 便知揚眉瞬目折旋俯仰迎賓待客穿衣喫飯者是
0249a15: 誰天道中若無此光受天福樂變化莊嚴視東忘西
0249a16: 瞬目不捨修九次第定者是誰地獄道中若無此光
0249a17: 洋銅灌口熱鐵沸心刀山上行劍樹上走忍痛受苦
0249a18: 者是誰餓鬼道中若無此光鍼煙焰火長夜燒然
0249a19: 呼求食恒受飢渴者是誰畜生道中若無此光披毛
0249a20: 戴角銜鐵負鞍喫草飲水飛躍啼嗥者是誰修羅
0249a21: 中若無此光三頭六臂嗔焰然眉或現大身甕
0249a22: 彌或現小身潛於藕孔者是誰緣覺道中若無此光
0249a23: 知苦斷集慕滅修道求聖法者是誰聲聞道中若無
0249a24: 此光坐無為床受寂滅樂神通變化飛騰隱顯者是
0249a25: 誰菩薩道中若無此光勤修六度萬行莊嚴無疲勞
0249a26: 厭怠者是誰諸佛若無此光成等正覺廣度眾生永
0249a27: 無休息者是誰山河大地草木叢林若無此光春生
0249a28: 夏長秋收冬藏者是誰故知者道光明物物上彰法
0249a29: 法上顯本自具足本自圓成雖然無處不現無不承
0249a30: 此恩力只因理在五陰坑中拋在無事甲裏不知參
0249b01: 求不知推究故勞釋迦出世達磨西來作箇教主欲
0249b02: 人人向自己已腳跟下識取者道光明輝天鑑地耀古
0249b03: 騰今不但釋迦達磨出來如是即歷代祖師出來也
0249b04: 只如是昔西天國王問波羅提尊者曰我欲作佛不
0249b05: 知何者是佛尊者曰見性是佛王曰師見性否尊者
0249b06: 曰我見佛性王曰性在何處尊者曰性在作用王曰
0249b07: 是何作用我今不見尊者曰今現作用王自不見王
0249b08: 曰於我有否尊者曰王若作用無有不是王若不用
0249b09: 體亦難見王曰若當用時幾處出現尊者曰若出現
0249b10: 時當有其八王曰人處佛性當為我說尊者曰在胎
0249b11: 為身處世名人在眼曰見在耳曰聞在鼻辨香在舌
0249b12: 談論在手執捉在足運奔遍現俱該法界收攝在一
0249b13: 微塵識者知是佛性不識喚作精魂王聞是言心即
0249b14: 開悟此是波羅提尊者令西天國王向一切處識取
0249b15: 者道光明之樣子也裴相國入寺見壁間畫像問院
0249b16: 主云壁間是甚麼主云高僧真儀相國云形儀可觀
0249b17: 高僧何在主無語相國云者裏有高僧麼時黃蘗在
0249b18: 眾院主云有一上座頗似高僧相國遂舉前話蘗云
0249b19: 請問來相國云形儀可觀高僧今在甚麼處蘗召裴
0249b20: 休休應諾蘗云在甚麼處裴公於言下領旨此是東
0249b21: 上祖師令裴相國向語言色相上識取者道光明之
0249b22: 樣子也僧問六祖如何是佛祖云我欲說恐汝不信
0249b23: 僧云和尚誠言安敢不信祖云即汝便是僧問鹽官
0249b24: 如何是本身盧舍那官云與老僧過淨瓶來僧將淨
0249b25: 瓶至官云卻安舊處著僧送還舊處復來詰問官云
0249b26: 古佛過去久矣老僧引古證今者些葛藤都是與混
0249b27: 沌畫眉虛空安柄還知者道光明麼那吒眼裏虛空
0249b28: 碎鐵鑄波斯笑海潮參。
0249b29: 示眾二時課誦乃漸修之學猶人日用飲食不可無
0249b30: 也如參禪以提話頭為務或參父母未生前或參如
0249c01: 何是本來面目或參念佛是誰是必二六時中勤參
0249c02: 不歇方纔契悟自心豈不是一乘圓頓妙法門見性
0249c03: 成佛真秘典如念佛以一心不亂專持名號為務行
0249c04: 人單以一生長齋不飲酒茹葷廣行布施禮拜供養
0249c05: 親善知識受持經典晝夜六時勤切念佛始終如一
0249c06: 則臨命終時觀音彌陀親垂接引豈不是臨終西方
0249c07: 境分明在目前也今有人披張禪師封皮酒葷不斷
0249c08: 自誤誤人其過非小不見永明壽禪師四料揀云有
0249c09: 禪無淨土十人九錯路陰境若現前瞥爾隨他去謂
0249c10: 只明禪理不習禪定不修六度淨業一生狂亂隨流
0249c11: 臨終陰境現前輪迴六道者是也二曰無禪有淨土
0249c12: 萬修萬人去但得見彌陀何愁不開悟謂見地不明
0249c13: 一生只修淨業念佛發願往生廣修萬行臨終仗彌
0249c14: 陀願力攝受往生西方決定無疑三曰有禪有淨土
0249c15: 猶如戴角虎現前為人師當來作佛祖謂深達佛理
0249c16: 兼修淨業隨其根性化人念佛為人天師往生上品
0249c17: 四曰無禪無淨土鐵床並銅柱萬劫與千生沒箇人
0249c18: 依怙謂不明佛理不修淨業不願往生甘受沉淪何
0249c19: 由出離苦海諸仁者欲超生死證菩提宜擇善行之
0249c20: 速登上品正恁麼時腰纏十萬貫騎鶴上楊州好不
0249c21: 快活。
0249c22: 法語
0249c23: 示扆恒上座者箇道理亙古亙今恒常不變也不著
0249c24: 忘懷也不著念慮但自時時參究刻刻提撕妄念起
0249c25: 時亦不得止遏止動歸止止更彌動如何敵得生死
0249c26: 只就動止處看箇話頭便是釋迦老子達磨大師出
0249c27: 來多方為人只是者箇歷代祖師順機接引也只是
0249c28: 者箇一問一答賓主交參也只是者箇舉起茶盃放
0249c29: 下匙筋也只是者箇老僧恁麼舉似恁麼註解此中
0249c30: 還敵得生死也無若謂敵不得生死總是未會者箇
0250a01: 落點處既是未會者箇落點處須行也參者箇坐也
0250a02: 參者箇喜怒哀樂時也參者箇應用酬酢時也參者
0250a03: 箇參來參去參到沒滋味沒撈摸處如秋月懸空毫
0250a04: 無雲彩心頭熱悶悶地恰如一盤火相似便是參究
0250a05: 得力處不可放捨忽爾洗面摸著鼻孔經行踢著指
0250a06: 頭自然心花發明照十方剎一微塵裏轉大法輪且
0250a07: 道法輪作麼生轉請過別峰頭上與汝相見。
0250a08: 示真空禪人一念萬年萬年一念亙古亙今恒常不
0250a09: 變鼻端凝住白蓮開鐵脊胡床觀自在撲破明鏡解
0250a10: 翻騰淨土娑婆成一塊咦還見阿彌陀佛麼喚來與
0250a11: 真空洗腳。
0250a12: 示明德居士昔二祖神光為一代曠達之士博覽群
0250a13: 書善談玄理每自嘆曰孔老之教禮術風規莊易之
0250a14: 談未盡妙理乃往少林晨夕參請達磨常端坐面壁
0250a15: 莫聞誨示光自思惟昔人求道敲骨取髓刺血濟飢
0250a16: 布髮掩泥投崖飼虎古尚若此我又何人是夜天雨
0250a17: 大雪光堅立不動遲明積雪過膝磨憫而問曰汝久
0250a18: 立雪中欲求何事光悲淚曰惟願和尚慈悲開甘露
0250a19: 門普濟群品磨曰諸佛無上妙道歷劫精勤難行能
0250a20: 行非忍而忍豈以小志小德輕心慢心欲冀真乘必
0250a21: 須勤苦光聞誨勵遂自斷臂求之磨再論曰外息諸
0250a22: 緣內心無喘心如墻壁可以入道末後為親承入室
0250a23: 之真子欲學此道當體此規儀非造次者可登也。
0250a24: 機緣
0250a25: 師問一僧你是那裏人僧云本地師云那裏是汝本
0250a26: 地僧云等丘師云者僧眉毛原在額上。
0250a27: 一僧進方丈師云千佛在甚麼處僧進前磨墨師云
0250a28: 我問汝千佛在甚麼處僧又磨墨師云去。
0250a29: 一僧侍師行次師指黑白二犬云者不是曹洞宗旨
0250a30: 僧云那箇是正位師云雞向五更啼。
0250b01: 師舉古鏡未磨公案驗一喝居士士云某甲則不然
0250b02: 若有人問古鏡未磨時如何銅磨後如何非銅師云
0250b03: 誰知是兩塊銅。
0250b04: 問答
0250b05: 僧問古人道逢人則不出出則便為人和尚今日將
0250b06: 甚麼為人師云虛空頭戴角進云若遇盲聾瘖啞三
0250b07: 種人來時如何師云玉兔嚼寒冰僧禮拜師撫禪床
0250b08: 云茫茫宇宙人無數那箇男兒是丈夫。
0250b09: 僧問如何是未生前事師云我不曾與汝同參進云
0250b10: 如何是已生後事師云我曾與汝同參進云和尚恁
0250b11: 麼得大自在師云我恁麼得大自在。
0250b12: 僧問一心不異萬法一如如何是萬法之源師云飯
0250b13: 缽子。
0250b14: 僧看夾山參船子機緣次師云者漢若不是道吾幾
0250b15: 乎半途而廢僧云那裏是他半途師指夾山語云者
0250b16: 不是僧便問如何是法身師云木魚兩箇口如何是
0250b17: 法眼師云香爐三隻腳。
0250b18: 僧問念佛底是誰師云雞鳴犬吠。
0250b19: 佛事
0250b20: 為聚雲萬祖忌日拈香
0250b21: 舉南泉和尚為馬大師設齋問眾云大師來麼有道
0250b22: 合取缽盂有道真堂前更添一分食今日為聚雲設
0250b23: 齋也不問來與不來瞞頇大眾但看師翁者十四年
0250b24: 來入泥入水葛藤不少不肖炳孫欲搖唇鼓舌稱揚
0250b25: 讚嘆又是土上加泥諸昆仲且道師翁說底以何為
0250b26: 驗遂拈香。
0250b27: 禮聚雲萬祖真
0250b28: 冤有頭債有主聚雲堂上曾觸忤毒鼓遺來到處鳴
0250b29: 戴角泥牛拍掌舞拈香作禮云兒孫得力祖父不知。
0250b30: 為蘇茂宇居士對靈
0250c01: 舉古德云紅芍藥邊方舞蝶碧梧桐裏正啼鶯目前
0250c02: 大道無遮障只是時人不解行驀豎拄杖云會麼居
0250c03: 士平日建立精藍請佛供養也是者箇護持三寶親
0250c04: 近知識也是者箇四十九日以來淨穢不著去來不
0250c05: 分也是者箇既是者箇還有出格事也無卓一卓喝
0250c06: 一喝。
0250c07: 為思修禪人舉火
0250c08: 拈火炬上下指云還見麼上是天下是地四方八面
0250c09: 無迴避鐵牛咬碎破沙盆思修頓入三摩地。
0250c10: 為心池維那舉火
0250c11: 清淨行者不入涅槃破戒比丘不入地獄秪如心池
0250c12: 維那不是清淨行者亦非破戒比丘又向甚麼處安
0250c13: 置擊火炬云法筵龍象眾當觀第一義。
0250c14: 為崑山行者舉火
0250c15: 以火炬敲龕左邊云君子道長敲龕右邊云小人道
0250c16: 消年月日時俱吉利節候到此不相饒還知不相饒
0250c17: 處麼東鄰鐵馬鼻繩斷沒處藏身著火燒。
0250c18: 題讚
0250c19: 讚吹萬師翁
0250c20: 者慈尊一箇好潔白人不做無端去朝陽洞飲真
0250c21: 空水來聚雲堂上吐甘露泉引得後代兒孫一箇箇
0250c22: 粧風賣顛逢場作戲仔細檢點者不唧溜底老凍儂
0250c23: 好將一條斷貫索穿著鼻孔送在無佛處稱尊若論
0250c24: 仁義道中且燒一瓣兜樂婆畢力迦沉水香留作人
0250c25: 天供養
0250c26: 達磨渡江
0250c27: 紙上水上海上江上無住為宗竺乾震旦面壁處一
0250c28: 味直指單傳付囑時兩卷楞伽教相得恁麼賣弄精
0250c29: 魂笑殺衡山和尚
0250c30: 隻履西歸
0251a01: 無端自西來禍胎從此起不是斷臂人幾乎坐殺你
0251a02: 咦者回歸去勿再來再來失卻那隻履
0251a03: 瑞林畫達磨請題
0251a04: 瓶內有花紙上有相石上有松且道達磨面目在甚
0251a05: 麼處咄會得許你動手
0251a06: 自讚
0251a07: 三腳驢子弄蹄行天上天下沒蹤跡威音已前威音
0251a08: 後沒量人騎沒量驢此是老僧重下底註解就裏有
0251a09: 二句是玄要料揀有二句是賓主照用若檢點得出
0251a10: 與老僧把手共行如或未然且向第二頭薦取
0251a11: 偈頌
0251a12: 頌臺山公案
0251a13: 古道傍邊老牸牛頭生雙角使人愁趙州握口無鋒
0251a14: 劍劄盡浮雲萬戶收
0251a15: 頌末後句
0251a16: 末後句隔一層無端錯認定盤星手長衫袖短風逐
0251a17: 水成文凌煙閣上功臣杳說向愁人愁殺人
0251a18: 頌國師三喚侍者
0251a19: 一箇銅睛鐵眼一箇鐵眼銅睛兩箇暗中書字不覺
0251a20: 偶爾成文
0251a21: 頌國師問紫璘童子全章
0251a22: 供奉童子草作黃色要識一貫兩個五百
0251a23: 頌曹源一滴水
0251a24: 問在答處答在問處問答分明燈籠露柱
0251a25: 別峰上座係忠郡孝廉其子亦食饌俱從慶忠
0251a26: 老人祝髮時住風木臺賦寄
0251a27: 風木臺無風木傷竿頭進步共商量商量極處見題
0251a28: 目悟我木樨越桂香
0251a29: 示竹庵靜主
0251a30: 且住庵中且住僧急須策杖別峰行他時行到無行
0251b01: 處始信吉祥正眼青
0251b02: 書問
0251b03: 上慶忠老人
0251b04: 弟子久擬出江隨侍巾瓶第火鏡太明芒鞋生澀雖
0251b05: 承事不以寒暑為勞奈吾師之家富養子多驕特走
0251b06: 執事持供不腆暫調香積俟布金主人將祗園大定
0251b07: 並候法旨方敢束裝臨啟惶懼。
0251b08: 寄映曹勤舊
0251b09: 龐居士云有男不婚有女不嫁大家團圞頭共說無
0251b10: 生話後元豐間有箇無為居士曾參宗門大有所得
0251b11: 和龐公偈曰男大須婚女大須嫁討甚閒工夫更說
0251b12: 無生話者兩箇俗士將十方常住分疆列界各自稱
0251b13: 尊彼時有箇海印信禪師因見無為居士此偈亦作
0251b14: 偈曰我無男婚亦無女嫁困來便打眠誰管無生話
0251b15: 過此三大士再無與渠把手共行者聞勤舊女已巳嫁
0251b16: 矣想于青州布衫公案用力參究山僧代作一偈儻
0251b17: 日後打穿漆桶與三大士把手共行不負歷年護法
0251b18: 之誠偈曰我雖無男婚卻也有女嫁從此究根源再
0251b19: 不說閒話看者一偈與三大士是同耶是別耶若道
0251b20: 同幻人心識本來無若道別罪福皆空無所住或曰
0251b21: 此是月山參底話頭因甚書與勤舊我直向他道嘉
0251b22: 州大象喫黃連陝陜府鐵牛滿口苦說到者裏不覺一
0251b23: 場大笑姑且截斷葛藤。
0251b24: 復汾陽覺師弟
0251b25: 兀坐山中無可共話忽讀華札並十二時歌不覺抖
0251b26: 擻精神通身踊躍想吾弟做將軍時金戈鐵馬躍武
0251b27: 揚威未足為貴今日在糞草堆中拾得無價之寶照
0251b28: 天照地布施無窮方為貴耳賢弟莫謂年邁無為正
0251b29: 宜老當益壯他日聲教過汾利益不同小小至若聚
0251b30: 雲掃塔之行帚柄原在衡山手中亦任那腳跟穩與
0251c01: 未穩者隨侍函丈去來俟秋末冬初將老聚雲多寶
0251c02: 全身和盤托出江上一個個不可謂衡山得恁麼不
0251c03: 惜眉毛一笑。
0251c04: 又
0251c05: 莊讀來翰知吾弟氣概不同法門甚幸但門庭施設
0251c06: 不可不捷疾操履入理深談不可不確細討論拿者
0251c07: 兩條路參証明白縛作一束送在永安沱裏然後向
0251c08: 寶花座上提持入泥入水或上或下只教獅子迷蹤
0251c09: 誰奈你何若不如是笑破天下人舌頭在。
0251c10: 復友人
0251c11: 吉祥久欲出江第以暑氣逼人實難舉足聚雲之行
0251c12: 吉祥多子塔中往來遊戲夜夜同眠朝朝共起何必
0251c13: 區區鼓棹臨江耶或曰理上則可事上不然我向他
0251c14: 道離卻理事來與吉祥相見。
0251c15: 答慈庵靜主
0251c16: 春初一別不覺經秋忽接雲章恍如覿面每嘆賢座
0251c17: 天資不群住山清白儻肯放下狂心一味參究則世
0251c18: 出世間事自然通天達地耀古騰今那許倚墻靠壁
0251c19: 討人冷煖耶吉祥日用本分為人若將油鹽醬酢五
0251c20: 味調和接待往來諸方定罵我去在儻不惜草鞋過
0251c21: 山一晤冬瓜茄子亦任飽餐必不空出。
0251c22: 寄寶善居士
0251c23: 古德云頓明自性與佛同儔然有無始染習必假漸
0251c24: 修令人順性起用如人喫飯那能一口便飽圭峰和
0251c25: 尚答溫造尚書曰真理雖然頓達此情難以卒除如
0251c26: 風頓止波浪暫停豈可一生所修便同佛用又云作
0251c27: 有義事是惺悟心作無義事是狂亂心狂亂隨情念
0251c28: 臨終被業牽惺悟不由情臨終能轉業庵提遮女問
0251c29: 文殊云明知生是不生之理因甚為生死之所流轉
0251c30: 殊云其力未充雖有見性不留佛悟道不存師目睹
0252a01: 瞿曇猶如黃蘗一大藏教是老僧坐具祖師玄旨是
0252a02: 破草鞋寧可赤腳不穿者個說話另具一番眼孔始
0252a03: 得所以白居易侍郎問惟寬和尚曰禪師何以說法
0252a04: 寬曰無上菩提心戒備於身為律說於口為法行於
0252a05: 心為禪應用者三其致一也易曰既無分別何以修
0252a06: 心寬曰心本無損傷云何要修理易曰無修無著又
0252a07: 何異凡夫寬曰凡夫無明二乘執埶著除此二病是曰
0252a08: 真修真修者亦非勤亦非忘勤則近執著忘則落無
0252a09: 明是為真修心要古宿入法淵微示人剋底若此昔
0252a10: 大安三十年只看得一頭水牯牛趙州以粥飯二時
0252a11: 為錯用心處此昔後世行履之模範也如雲門大師
0252a12: 是法海神龍出語萬古不墮常流一日上堂問僧曰
0252a13: 世界恁麼闊為甚鐘聲披七條僧曰不會門云七里
0252a14: 灘頭多蛤子今人只知他老作家手段不知他參學
0252a15: 之苦初行腳到乾峰峰示眾云法身有三種病二種
0252a16: 光須是一一透得更須知有向上一竅門云只如庵
0252a17: 內人為甚不知庵外事峰呵呵大笑門云猶是某甲
0252a18: 疑處峰云你是甚麼心行門云也要和尚相委悉峰
0252a19: 云直須恁麼始得穩坐地門云諾諾到曹山山示眾
0252a20: 云諸方盡把格則何不與他道卻令他不疑去門出
0252a21: 眾云密密處為甚麼不知有山云秪為密密所以不
0252a22: 知有門云此人如何親近山云莫向密密處親近門
0252a23: 云不向密密處親近時如何山云始解親近門云諾
0252a24: 諾後到疏山山上堂云病僧咸通年前會得法身邊
0252a25: 事咸通年後會得法身向上事門出眾云如何是法
0252a26: 身邊事山云枯樁門云如何是法身向上事山云非
0252a27: 枯樁門云還許學人說道理也無山云許門云和尚
0252a28: 道枯樁豈不是法身邊事山云是門云道非枯樁豈
0252a29: 不是法身向上事山云是門云秪如法身還該一切
0252a30: 法也無山云法身周遍豈得不該門指淨瓶云秪如
0252b01: 淨瓶還該法身也無山云闍黎莫向淨瓶邊覓門遂
0252b02: 禮拜只者幾段機緣一一透得證得始可向高高山
0252b03: 頂立深深海底行也居士乘悲願力現將軍身到法
0252b04: 門中來摸著衲僧鼻孔俟出得門時另有一番說話
0252b05: 且道說甚麼話機絲不挂梭頭事文彩縱橫意自殊。
0252b06: 
0252b07: 
0252b08: 
0252b09: 
0252b10: 衡山炳禪師語錄終
0252b11: 
0252b12: 
0252b13: 　　　四川石砫普賢庵戒弟子性印
0252b14: 　　　性果性通海明海澄海清海覺
0252b15: 　　　助刻
0252b16: 　　衡山老和尚語錄一卷祈求早明
0252b17: 　　　般若正因永證菩提妙果
0252b18: 
0252b19: 
0252b20: 
0252b21: 
0252b22: 
0252b23: 
0252b24: 
0252b25: 
0252b26: 
0252b27: 
0252b28: 
0252b29: 
0252b30: 
0252c01: 附塔銘
0252c02: 高峰法侄性統撰
0252c03: 粵自西乾釋迦文佛開教以來祖祖傳心得人道顯
0252c04: 所由來矣迨夫西旨東流宗分五派臨濟而下于我
0252c05: 先世大慧宗杲禪師稱益盛焉杲傳懶庵需需傳鼓
0252c06: 山永永傳淨慈明明傳苦口益益傳筏渡慈慈傳一
0252c07: 言顯顯傳小庵密密傳二仰欽欽傳無念有有傳荊
0252c08: 山寶寶傳鐵牛遠遠傳月明池池傳吹萬真真傳鐵
0252c09: 壁機機付法一十八人高峰先師其第四也第三座
0252c10: 則為衡山燈炳禪師初號沖谷本蜀南道瀘州合江
0252c11: 縣馮氏子世業儒師生有異相既長不樂世典遂祝
0252c12: 髮焉初習教乘久之嘆曰黃葉雖可止啼幾誤卻出
0252c13: 世嬰兒乃治任東下遍訪名宿過萬邑興隆寺進叩
0252c14: 吹萬老人痛遭鉗錘不覺渾身俱碎隨老人遷忠之
0252c15: 聚雲執侍者事脅不就席者數年老人告寂鐵師翁
0252c16: 繼席師以事老人者事之猛醒奮發于翁拄杖頭邊
0252c17: 搗穿漆桶翁印以偈則在辛卯六月望前五日也出
0252c18: 住石司之香爐寺數年性孤淡不樂與世交而真俗
0252c19: 從之者愈眾忠屬范村有族業一所延師卓錫焉勉
0252c20: 請乃就是時狼煙四起林密人稀師闢棘插草不為
0252c21: 懼緇衲雲集無怨勞者凡夫武夫健將皆倒旌門下
0252c22: 嗚呼是非有以大服其心而能然平剎成匾其額曰
0252c23: 慶雲正我朝鼎興平治之年皇風浩蕩關津無阻師
0252c24: 遠涉萬里掃大慧祖塔于浙之雙徑望其五峰聳翠
0252c25: 殿閣依然而法席終虛萬種感發一載復歸維時統
0252c26: 方祝髮師見而異之曰中興雙徑其在此子矣統尚
0252c27: 孩孺亦未知其言之重也自是朝夕相見從不作世
0252c28: 情一語每嘆祖道艱危法門秋晚諄諄齒頰間俱示
0252c29: 相囑之意庚申春值兵變統隨先師避地禮別于師
0252c30: 師垂涕曰吾老矣于世何濟亂離若此何心人世哉
0253a01: 揖而囑統曰法道惟賢座是賴願勿忘我相送竹堵
0253a02: 門耿耿然由由然屢顧後別別且遠悲聲尚在耳也
0253a03: 孰知離不幾時走訃者至嗚呼愈知師別時相囑之
0253a04: 言誠有心矣師生于萬曆辛亥四月十一日子時于
0253a05: 庚申六月十八日沐浴端坐訓眾畢說偈而逝世壽
0253a06: 七十僧臘五十三語錄一卷行世闍維後師得法弟
0253a07: 子性玨奉師靈骨附葬于高峰祖塔內承先師命也
0253a08: 蓋高峰祖塔先師修以安鐵師翁者左右附二井以
0253a09: 左井迎師右井先師以之自待焉殆以父子兄弟誼
0253a10: 篤一堂示遺範于來茲耳玨念慶雲為師開創將靈
0253a11: 骨留半欲建塔以主叢林無如事未就而玨古矣其
0253a12: 徒若孫不忘先志謀為合塔以安兩代誠亦孝思之
0253a13: 不誼也統思之悼之用是激切感仰而為之銘曰。
0253a14: 我宗的旨教外別傳人人本具證自西乾
0253a15: 臊胡遺臭迄平中土作獅子兒大慧為最
0253a16: 遞傳而下代有明宗獨師荷任志願堅隆
0253a17: 語傾甘露氣靄慈雲披肝瀝膽彷彿難名
0253a18: 追思莫盡緬維德音渺渺予懷將于斯銘
0253a19: 斯名在列皎月當天清輝不改普照永年
