0501b01: 敏樹禪師語錄卷第九
0501b02: 嗣法門人　道崇編　道領錄
0501b03: 御史陳達可居士請題太平橋
0501b04: 峭壁連雲架橫空跨海腰千山環翠拱一水接青霄
0501b05: 獨許魚龍躍惟觀鳥鵲朝幸逢題柱客今古仰英標
0501b06: 過天機寺
0501b07: 傍嶺結禪窟籬花插翠圍雲來山有帽霧去石無衣
0501b08: 鳥語人聞籟天香日應機虹橋高萬丈清梵遠微微
0501b09: 過埜愚山房
0501b10: 登峰曉色開曲徑任徘徊曳杖隨山轉奇雲入岫來
0501b11: 林深聞犬吠花落點莓苔此景誰能及溪鳴有辯才
0501b12: 贈風埜道者
0501b13: 閒遊翫物華景致在山家翠滴穿巖雨紅開幾樹花
0501b14: 人遊湖上水日照渡頭沙了得浮生趣禪風任可誇
0501b15: 山行
0501b16: 松林堪獨步曳杖撥雲煙曉色開晴嶺溪光接遠天
0501b17: 玄猿抱子嘯青鳥弄花妍樂樂無窮意誰能有此錢
0501b18: 訪秦廣生居士書齋
0501b19: 久慕賢名重扶笻特地來臨江白日靜幽徑碧桃開
0501b20: 博古青眸爽舒懷綠埜臺三槐侵史潤倩翠漫庭階
0501b21: 送本師和尚之江安應期
0501b22: 棄輿上萬峰策進馬蹄雄葉落秋山露花幽曉寺通
0501b23: 雲侵香案濕雨潤徑苔封話久經行切冰輪出碧空
0501b24: 送侍御陳梅菴居士
0501b25: 疋馬晴川上寒風度曉煙轡絲輕遣路鴻雁過長天
0501b26: 野店欽賢宿梅花對雪妍仁風生殿閣早謁聖明前
0501b27: 江津送破雪法兄之渝城
0501b28: 離亭同握手舉棹聽江聲帆影巴山外猿啼禹水生
0501b29: 蜀花沾露潤楚樹撼風清回首雲千里漫漫芳草情
0501b30: 晚興
0501c01: 綠柳弄池萍忽聞堤上鶯窗明山月上竹靜晚風輕
0501c02: 夾道花成徑遊亭少客行坐來何所以不覺又初更
0501c03: 贈東華道者
0501c04: 何年傍石隈竹徑曉雙開日暖寒梅吐雪消春水來
0501c05: 庭前芳艸萃屋後野雲堆叉手長松下清高絕點埃
0501c06: 遊岑公洞
0501c07: 岑公高隱處石澗湧寒泉梅柳爭春日雲霞接洞天
0501c08: 江城開錦帳海日挂珠簾不為樵柯爛何須說道原
0501c09: 山中吟
0501c10: 竹隱幽棲地白雲常自連松鍼穿夜月柳線鎖寒煙
0501c11: 石老苔紋疊山藏艸篆妍四時風味別水鳥共談玄
0501c12: 其二
0501c13: 倦來無客至獨步賞閑心浥露花青眼倩霞點翠林
0501c14: 猿啼無孔笛鳥噪沒弦琴一段風光別何人到此尋
0501c15: 其三
0501c16: 漫遊山谷好遠望江天渺妙舞樹飛花助歌山有鳥
0501c17: 流泉逐野鷗茅屋翠圍遶偶爾夜忘歸松門俗客少
0501c18: 贈正卿余壽伯居士
0501c19: 高梁山裏出多賢往往來參鐵橛禪驀地一聲桃浪
0501c20: 暖春風吹出雨花鮮
0501c21: 候本師和尚夜泊錦江
0501c22: 慈航剛泊綠楊碕漫詢師顏罄自違不覺天心明月
0501c23: 上清光斜照古漁磯
0501c24: 同丈雪法弟遊白兔亭
0501c25: 偕遊亭畔鳥聲啼桃李芳華嫩艸齊格外真機渾漏
0501c26: 泄莫惜春光一杖藜
0501c27: 鳳衛侯牟章甫居士過訪
0501c28: 喜得高車詣翠微草堂清話竟忘歸若能當下知端
0501c29: 的滿目青山第一機
0501c30: 江春即事
0502a01: 亂石橫拈砌釣磯翛然無事謝春暉啣泥燕子相將
0502a02: 去偏向幽庭弄翠飛
0502a03: 緞子花
0502a04: 護惜山前一緞花呼童結箇密蓬遮風光不落嚴霜
0502a05: 節留待春來吐錦霞
0502a06: 過石徑山房
0502a07: 亂石堆中一徑迴崎嶇連上碧山隈白雲深處隨來
0502a08: 往遙指柴門半掩開
0502a09: 山行
0502a10: 翩翩獨步白雲頭履破青青綠水流無限落花鋪滿
0502a11: 徑幾株煙樹擁山樓
0502a12: 過玉仙橋
0502a13: 綠水溪邊接玉橋仙人何得占名高雲逵深處通車
0502a14: 馬不礙風塵露一毫
0502a15: 春日魏安城出翫
0502a16: 逢春漫步出街堤四顧青山草木齊無限花開煙樹
0502a17: 繞紅紅白白滿城西
0502a18: 贈文學謝玉壺居士
0502a19: 庭前露滴墨花香半惹衣冠兩袖傍擬是鳳池頭上
0502a20: 客年年染翰侍君王
0502a21: 雙河口
0502a22: 不用雙河口一張靈文藏海盡宣揚無情也解堪饒
0502a23: 舌只此全機示大方
0502a24: 過水口關
0502a25: 數里平原渡水溪兩山相看與天齊猿聲叫斷千巖
0502a26: 隔但看游魚東復西
0502a27: 贈振鐸禪人
0502a28: 振鐸街頭不計春不妨垂手入紅塵卸珍仍得重披
0502a29: 垢直至於今第二人
0502a30: 巖中桂
0502b01: 何年移下廣寒宮不種王城種石中幾度逢秋香襲
0502b02: 襲依依垂影伴山翁
0502b03: 三曲徑
0502b04: 深山曠野甚奇逢幾曲雲環石徑通峭壁倒懸花雨
0502b05: 滴漫隨流水看潛龍
0502b06: 亭中吟
0502b07: 綠陰深處小池塘水面波紋漾碧窗更有一般清意
0502b08: 味荷花門外晚來香
0502b09: 贈瑞光靜主
0502b10: 一瓢一衲隱山窩淡飯黃虀且恁麼倦到石床打箇
0502b11: 睡只將此事謾吟哦
0502b12: 復春元曾兩如居士
0502b13: 登高獨坐大雄峰驀聽雲堂擊暮鐘佇看鵬飛九萬
0502b14: 里天池豈在化鶤中
0502b15: 望農
0502b16: 驅牛耕轉白雲田每見春庄事事先兩手鉏開山腳
0502b17: 水一蓑披盡隴頭煙
0502b18: 贈古雲禪人
0502b19: 飯店開來接四流濟人饑渴孰能酬金牛老衲依然
0502b20: 在滿眼桃花暗點頭
0502b21: 窗前柳
0502b22: 柳影窗前斜水面花陰漸長入杯池年年相看渾無
0502b23: 厭喜聽鶯啼上翠枝
0502b24: 贈天根靜主
0502b25: 茅房獨住在林間半是溪頭半是山忽地一朝開正
0502b26: 眼白雲終不掩柴關
0502b27: 贈文學胡丹井居士
0502b28: 半是松門半是巖石床斜挂月初來幾迴山抱桃花
0502b29: 塢獨許詩人道眼開
0502b30: 贈譚懷省居士
0502c01: 我與同鄉共一處君今已巳得青雲路廣寒折得桂枝
0502c02: 來慶與皇家成國柱
0502c03: 贈文學王丹臺居士
0502c04: 春風吹入小塘池正是桃紅柳綠時月到天邊人已巳
0502c05: 靜海棠深處子規啼
0502c06: 贈南濱書記之楚
0502c07: 此行欲過楚城間謾去湖心掬月還轉向煙峰著眼
0502c08: 看至今十二望巴山
0502c09: 山居
0502c10: 尋幽覓得隱身窩白璧巖前鳥賡歌靜掃石床清盡
0502c11: 永洞門高挂紫煙蘿
0502c12: 其二
0502c13: 廛居何似我居山茅房棲止兩三間閒來兀坐青松
0502c14: 下笑看白雲去復還
0502c15: 其三
0502c16: 終朝無計活生涯秪解林間步日斜若問祖師的的
0502c17: 意蓬茅軟壁夾籬花
0502c18: 其四
0502c19: 安貧守道樂心田破衲和雲枕石眠自得山中真富
0502c20: 貴不將黃葉止啼錢
0502c21: 其五
0502c22: 三箇石頭支著鍋清泉漫煮遣詩魔柴門半掩無人
0502c23: 到卻是鶗鶦報好歌
0502c24: 其六
0502c25: 幽巖寂靜日偏長半榻清風松竹涼鳥啄花英落滿
0502c26: 地累他蝴蝶暗尋香
0502c27: 其七
0502c28: 卜得幽居遠市城門無車馬自冰清閒來掃葉供茶
0502c29: 灶誰把葡萄架共撐
0502c30: 其八
0503a01: 閑攜竹杖翫春山遙點諸峰聳翠環鳥語花香無限
0503a02: 意幾人能踏上頭關
0503a03: 其九
0503a04: 不耽詩癖愛青山拾菌歸來鶴未還一枕松風清午
0503a05: 夢喜無塵事到人間
0503a06: 其十
0503a07: 山翁活計在山隈種了青松又種梅放下钁頭明祖
0503a08: 意熏風拂拂自南來
0503a09: 贊
0503a10: 過江達磨
0503a11: 者箇老賊面如生鐵不遜梁王天子便把蘆花踏折
0503a12: 飄飄過江兮有本可據翩翩獨立兮無法可說咄莫
0503a13: 道赤鬚鬍更有鬍鬚赤
0503a14: 古佛
0503a15: 一箇破布袋終日人憎愛打開無一物放下觀自在
0503a16: 走入街頭裏不還酒錢債喫著一肚皮了然超法界
0503a17: 阿呵呵何必人前弄古怪
0503a18: 疏
0503a19: 新建百丈禪院
0503a20: 墊之東有百丈山者乃蜀渝之勝地也然山之不啻
0503a21: 祗桓而第有壯觀之概切則朝霞晚煙盤結其上而
0503a22: 怪石相參一真可挽聆其水鳥談玄山花印心就俗
0503a23: 其耳目者亦有撫掌歌娛則天心地膽發靈于是處
0503a24: 故令松穿月落若萬山之驟於不測之妙境者而復
0503a25: 倍勝於鹿苑之初場也是以月菴上人始具法眼持
0503a26: 錫托缽經遊踰地恍然領悟遂啟其檀度周李眾善
0503a27: 同發隨喜心共襄結搆而禪有安也則金人紺殿復
0503a28: 何殊於漢氏蘭臺即是當人安身命處的境界會得
0503a29: 轉來搬木運石弄泥戲水無非大事因由善男子等
0503a30: 當生尊重想生難遭想慨思龐公將金帛沉於湘底
0503b01: 而究此事想第願大家齊出頭來成就福果菩提豈
0503b02: 不是諸波羅門真報佛恩勿使眾善徒於談柄者哉。
0503b03: 修斷橋引
0503b04: 來江萬里渡口為先橋斷人疏風高月冷而況有停
0503b05: 車問津者默默無言乃見野水萍蹤漁人罷釣是何
0503b06: 意歟豈不見傅大士有云空手把鋤頭步行騎水牛
0503b07: 人從橋上過橋流水不流到者裏如斯會得便不疑
0503b08: 橋斷路窮別通消息倘仁人君子下得一足何妨信
0503b09: 步行信口道達磨來也大好承當苟或未然時人只
0503b10: 看絲綸上不見蘆花對蓼紅。
0503b11: 化經燈引
0503b12: 常轉如是經百千萬億卷皆從老僧拄杖頭邊拈出
0503b13: 一段真實受用與人抽釘拔楔打枷敲鎖不被外物
0503b14: 搖動腳跟穩穩當當方知此經有如此靈驗只要信
0503b15: 得及把得定行得一片善念如靠一座銀山鐵壁相
0503b16: 似不可半疑半信謂是經沒有感應終日誦終日宣
0503b17: 不見佛來放光祖來證盟一味只是魚響磬鳴反不
0503b18: 如做些牛鬼神福到也熱鬧一場兩兩三三活扯活
0503b19: 撕煮得半生半熟張搶一塊李拖一方何曾與人滅
0503b20: 罪消愆正是雪上加霜腦後著楔自愚愚人迷昧不
0503b21: 了如斯等見不過為口頭故汝等從此洗心換腸則
0503b22: 是佛子住此地即是佛受用然一燈而映千燈決一
0503b23: 疑而了萬法收因結果定不虛言直指根源實從此
0503b24: 出噫半卷殘經收不得時時常放大光明。
0503b25: 華嚴緣起
0503b26: 毘盧頂正眼不為最初而設原與法界眾生而說
0503b27: 者此直指人人常光現前箇箇壁立萬仞固耶奈何
0503b28: 細根穢器遠於斯道未信本有一段光明則片翳遮
0503b29: 睛雙丸塞耳固不知千丈盧舍那身受用所以當面
0503b30: 蹉過埋沒己靈者多也故勞我地上大士只得旁通
0503c01: 一線贊此希有之法於無梯航處設梯航非漸次中
0503c02: 言漸次與後人作箇還家要路歇腳法場諦知入聖
0503c03: 超凡不假外求全心是佛須從此入善財參遍五十
0503c04: 三位知識不覺拖泥帶水彌勒彈指四五百條花柳
0503c05: 巷早已巳許多葛藤雖然如是還有趙州八十猶行腳
0503c06: 未曾與人漏泄忽地裏玉祿禪人呈楮索題華嚴緣
0503c07: 起敘及方便原由老僧不覺舌頭拖地穿破毘盧鼻
0503c08: 孔掀翻祖師舊案令領袖元首柱石公併一會人鑠
0503c09: 同入華藏玄門共悟毘盧性海方不負菩提場中孰
0503c10: 習未忘於紅塵堆裏大作佛事然後坐斷十方萬化
0503c11: 自如佛及含情俱作善利云耳。
0503c12: 武陵閣疏
0503c13: 山之去司有數里名曰楊大溝四面雲煙層巒萬仞
0503c14: 翠流夾岸長接大江若天間之可出林下之勝地傍
0503c15: 有不造之橋故爾天生仍有常談之聲必是泉口不
0503c16: 啻仙苑再轉想是靈鷲重興一行行武陵源路入蓬
0503c17: 茅千條條春浪禹門迎大覺虎跡絕處錫常飛龍生
0503c18: 有脈缽出現勿論菴之巨細只要得此住持自然轉
0503c19: 物成如來撥塵見佛剎也此是大檀越羅公具此般
0503c20: 若慧心菩提果念欲創其菴不獨自樹與大菩薩悲
0503c21: 願同體募一司則一司人共成佛果化一家即一家
0503c22: 俱成善利但凡打破慳囊喜捨布施則不枉來閻浮
0503c23: 打這一番筋斗回光返照也噫夢醒醉生纔信得剛
0503c24: 然又是白頭翁。
0503c25: 劉居士上幡求偈
0503c26: 一度風幡一度高須當把手出波濤移舟漫棹桃花
0503c27: 浪喜看驪龍上碧霄會也意氣相饒不會也意氣相
0503c28: 饒免教百尺竿頭作伎倆九重殿上鳳來朝。
0503c29: 雲石沙彌乞三衣引
0503c30: 竹杖生風艸鞋帶雪乞化諸翁有緣請結成就三衣
0504a01: 兮世世福田圓滿功德兮生生喜悅呵呵雪裏梅花
0504a02: 世罕逢文殊處處太饒舌且道饒舌箇甚麼會得好
0504a03: 衣裏明珠無價寶。
0504a04: 堂規
0504a05: 禪堂之設原為陶鑄凡聖聚集賢才之所不是衣架
0504a06: 飯囊苟求名聞在此因循過日聚首喧喧必欲把這
0504a07: 生死一件大事貼在額頭上如負人錢債相似不可
0504a08: 今日也在禪堂中恁麼明朝亦在蒲團上探討必須
0504a09: 把這生死關透徹直教當下大悟方不枉來萬壽堂
0504a10: 裏起早睡晚禮佛作課循規蹈矩次第行持大家遵
0504a11: 崇馬祖百丈之規黃檗臨濟之道方可以化利天下
0504a12: 人人超佛越祖箇箇行棒行喝負衝天意氣用格外
0504a13: 提持星馳電捲玉轉珠回實在於斯凡有一應條款
0504a14: 開列於後。
0504a15: 齋例
0504a16: 法行楚地須仗此處方生道化人天實賴諸東弘護
0504a17: 三餐茶飯供我衲子行持一席高談都是利益有分
0504a18: 功超十地過於貧子七錢果越三賢倍勝窮女一飯
0504a19: 偉哉難遇不比黃葉止啼妙有罕逢何必白日化馬
0504a20: 信得及來人人快種福田悟是法去箇箇透徹慧命
0504a21: 扇風扇火自有老僧主持添炭添煤不無檀越資助
0504a22: 請觀榜上列名於後。
0504a23: 
0504a24: 
0504a25: 　　　弘福嗣法門人道領敬刊
0504a26: 　　本師和尚語錄第九卷
0504a27: 　　康熙戊辰蒲月　貴陽黔靈山弘福寺識
0504a28: 　　　　　　　　　　西湖湯（振先敬鐫　俊公拜書）
0504a29: 
0504a30: 敏樹禪師語錄卷第九終
