0397a01: 蓮月禪師語錄序
0397a02: 時當春暮綠暗紅稀黃鳥間關午夢初醒忽見西方
0397a03: 古佛放光射我此間因歎破山老人深入天童之室
0397a04: 故其門下宗匠最多而蓮月禪師洵為得髓之子也
0397a05: 蓋今日佛道大盛知識如雲說法如雨行腳者不假
0397a06: 遠涉千山萬水保社叢林所在而有豈非幸事但其
0397a07: 中不無淆訛大須審細所以古德云打頭不遇作家
0397a08: 到底終成骨董此非具擇法眼其不為增上慢人者
0397a09: 幾希試觀蓮師語錄斬釘截鐵絕去廉纖所謂獅子
0397a10: 哮吼百獸腦裂狐狼野干盡皆倒退三千逼真天童
0397a11: 雙桂家法自宜急登剞劂以廣流通則見聞隨喜者
0397a12: 將不憚千山萬水參請真正宗師不至瞎卻眾生眼
0397a13: 余故不揣無知而敬為之序。
0397a14: 康熙庚戌檇李約庵道人施博撰
0397a15: 
0397a16: 
0397a17: 
0397a18: 
0397a19: 
0397a20: 
0397a21: 蓮月禪師語錄目錄
0397a22: 序文二
0397a23: 第一卷
0397a24: 上堂
0397a25: 第二卷
0397a26: 上堂
0397a27: 第三卷
0397a28: 上堂
0397a29: 小參
0397a30: 第四卷
0397b01: 拈古頌古
0397b02: 機緣
0397b03: 第五卷
0397b04: 法語
0397b05: 行實
0397b06: 偈上
0397b07: 第六卷
0397b08: 偈下
0397b09: 書問
0397b10: 像讚佛事附住玉泉語錄二卷目錄終
0397b11: 
0397b12: 
0397b13: 
0397b14: 
0397b15: 
0397b16: 
0397b17: 
0397b18: 
0397b19: 
0397b20: 
0397b21: 
0397b22: 
0397b23: 
0397b24: 
0397b25: 
0397b26: 
0397b27: 
0397b28: 
0397b29: 
0397b30: 
0397c01: 蓮月禪師語錄卷第一
0397c02: 門人性容錄
0397c03: 住遵義府九青山東印禪寺
0397c04: 順治戊戌春師在夜郎山懷白堂受請進院三門云
0397c05: 門庭孤峻堂奧幽深且道從那裏入乃以拄杖三擊
0397c06: 云七通八達了也便進。
0397c07: 佛殿云高揖釋迦不拜彌勒此是過量人行履即今
0397c08: 新長老禮拜阿誰喝一喝遂展具拜。
0397c09: 方丈云生鐵楖栗頭正尾正倒弄顛拈衲僧乞命忽
0397c10: 遇其中人來時如何敲骨取髓必行之令。
0397c11: 眾護法請陞座師至座前拈疏云龜畫馬圖龍文鳳
0397c12: 彩一一全彰第一義諦若也見得不勞指注其或未
0397c13: 然卻請維那對眾剖露。
0397c14: 指法座云師子王座師子哮吼驚起燈王現身北斗
0397c15: 大眾見麼喝一喝遂陞拈香云此瓣香蓋天蓋地非
0397c16: 古非今專伸供養
0397c17: 本師釋迦牟尼佛西天東土歷代祖師伏願燈傳萬
0397c18: 億光照三千此瓣香瑞滿六合氣貫紫宸端為祝延
0397c19: 今上皇帝聖躬萬歲萬歲萬萬歲伏願萬國長明舜
0397c20: 日八荒共戴堯天此瓣香根培雨露質傲雪霜奉為
0397c21: 滿朝勳貴本郡尊官縉紳文學伏願才優治亂德並
0397c22: 伊周此瓣香久經祁寒溽暑常露本地風光奉為本
0397c23: 山眾護法素懷善公伏願生生同植祗樹處處共扶
0397c24: 剎竿末拈香云此瓣香穿天下人鼻孔最初得之寶
0397c25: 愛囊藏末後撞著辣手七華八裂此是第一回拈出
0397c26: 供養前住浙江嘉興府東塔後住四川夔州府梁山
0397c27: 縣雙桂禪寺傳臨濟正脈第三十一世破山老和尚
0397c28: 用酬法乳之恩伏願指迷盆劄劍度世室盈籌斂衣
0397c29: 趺坐維那白椎云法筵龍象眾當觀第一義師云機
0397c30: 前第一義覿面不相瞞歷歷明明處當陽須善觀眾
0398a01: 中莫有善觀者麼請出來對眾酬唱僧問師子吼時
0398a02: 如何師云嚇殺人進云露爪牙時如何師云大有人
0398a03: 喪身失命在問昔日懷白今朝東印是同是別師云
0398a04: 別進云如何是別處師云分身兩處看問如何是直
0398a05: 捷一句師便喝僧舞坐具歸位師噓一聲問喝開兩
0398a06: 眼時如何師云自看取進云青山淥水師云莫眼華
0398a07: 問二水交接龍在甚處師豎起拂子進云還有現爪
0398a08: 處麼師云切莫蹉過乃云諸佛應現揭示頂門正眼
0398a09: 列祖出興提持腦後鉗鎚以心印心功不浪施驀拈
0398a10: 拄杖劃一劃云從上宗旨皆在這裏建立若向這裏
0398a11: 見得徹去便見國王也在這裏平治天下大臣宰官
0398a12: 也在這裏奠安社稷盡大地人也在這裏資治勞生
0398a13: 聖也凡也僧也俗也胎卵溼化皆在這裏安身立命
0398a14: 千差坐斷一道齊平正是眾生度盡恆沙佛諸佛何
0398a15: 曾度一人如斯見解雖有衲僧巴鼻猶然未足觀光
0398a16: 若約提綱宗乘舉唱佛法更須知有向上一路格外
0398a17: 風規縱橫無礙卷舒自由正恁麼時不恁麼不恁麼
0398a18: 時卻恁麼所以道我為法王於法自在方今烽煙頓
0398a19: 息花雨飄香山川氣靜萬物已寧且共祝昇平一句
0398a20: 作麼生道一炷清香彌宇宙光天化日動和風敘謝不錄。
0398a21: 復舉同光帝問興化云朕治中原獲一至寶只是無
0398a22: 人酬價化云請陛下寶看帝以兩手舒襆頭角化云
0398a23: 君王之寶誰敢酬價師云同光帝久獲此寶當陽拈
0398a24: 出幸遇明眼人善能別價可謂尊貴中尊貴奇特中
0398a25: 奇特山僧今日更資一路要與古人相見喝一喝云
0398a26: 至寶雖然酬價少五湖四海共承恩復喝一喝卓拄
0398a27: 杖下座維那白椎云諦觀法王法法王法如是。
0398a28: 開爐上堂師云爐弘開烈燄大發鍛煉聖凡鉗錘
0398a29: 惡辣眾中有生鐵鑄就渾鋼打成的請出相見僧問
0398a30: 紅爐烈焰鐵牛哮吼時如何師云只須鍛煉百千回
0398b01: 進云震破大地時這牛兒向甚處去師云東觸西觸
0398b02: 問如何是東印境師云帶水屏峰進云如何是境中
0398b03: 人師云銅頭鐵頞進云人境不立時如何師打云莫
0398b04: 作鬼家活計乃云巧匠良工伎倆殊大千沙界入紅
0398b05: 爐鉗錘佛祖無窠臼陶鑄人天立楷模恁麼施設萬
0398b06: 象森羅悉為煤炭風火滿中熾然不息逼得嘉州大
0398b07: 象跳陝陜府鐵牛哮吼黧奴白牯放光動地若是特
0398b08: 達之士當下知歸管取彈指收功剎那成聖何待長
0398b09: 期短限晝三夜三徒勞勤苦雖然如是事無一向猛
0398b10: 火無情頑銅自利嚴鎚有力鈍鐵成鋼若要啐地折
0398b11: 嚗地斷須將生死涅槃菩提煩惱世出世間奇言妙
0398b12: 句惡知惡解一一銷鎔殆盡無位真人覿體現前豎
0398b13: 拄杖云棒頭有眼明如日要識真金火裏看喝一喝
0398b14: 卓拄杖下座。
0398b15: 立春雲霓甘居士請上堂僧問如許供養阿誰解酬
0398b16: 師云你作麼生僧喝師云只酬得一半僧豎拳師云
0398b17: 猶欠在問除卻語言棒喝拈拳豎拂還有佛法麼師
0398b18: 卻豎拂子云是什麼進云某甲不恁麼師云你又作
0398b19: 麼生僧喝師云又是恁麼去也問孔仲尼云吾道一
0398b20: 以貫之釋迦老子道惟此一事實是同是別師云同
0398b21: 則總同別則總別進云同別且置如何是一師豎拂
0398b22: 子云者箇是一是二進云非一非二師云畢竟如何
0398b23: 僧擬議師便喝問撾塗毒鼓聲震乾坤第一義在什
0398b24: 麼處師云喪身失命也不知進云青山蒼翠淥水渺
0398b25: 茫是第幾義師云第二第三進云今日和尚如何為
0398b26: 人師便喝僧亦喝師云你這一喝落在什麼處進云
0398b27: 在這裏師云這裏是什麼所在僧鼓掌師云且莫詐
0398b28: 明頭乃云本來心地不屬迷悟現成佛法迥絕疏親
0398b29: 只為不薦迷己巳逐物遂被染淨二途聲色諸緣遮卻
0398b30: 本有光明不得現前不見道欲取一乘勿惡六塵六
0398c01: 塵不惡還同正覺此是古人裂破舌頭明明道出正
0398c02: 要人在塵勞中得大解脫耳今日是我雲霓甘居士
0398c03: 侍九旬慈母母善人舉家入山請山僧舉揚上上一
0398c04: 機抑未免與伊曲引旁通去也昔龐居士一日忽云
0398c05: 難難難十石油麻樹上攤龐婆云易易易一下繩床
0398c06: 腳蹋地龐女靈照云也不難也不易百草頭上祖師
0398c07: 意師云說難說易是他各人出身處即今春光遍野
0398c08: 百草向榮且道祖師意在什麼處豎拂云分明香在
0398c09: 梅華上莫向梅華更覓香擲拂子下座。
0398c10: 上堂問盧苑松風談般若祗園澗水奏絃絲未審阿
0398c11: 誰解聽師云黧奴白牯進云無情尚韻無生曲怎奈
0398c12: 當人不薦機師云你還薦麼僧喝師云汝亦未薦在
0398c13: 一僧出眾喝兩喝師亦喝進云學人無剩語一喝當
0398c14: 機去一喝酬信施師云依稀似曲纔堪聽又被風吹
0398c15: 別調中乃云說心說性耳裏著水行棒行喝眼裏撒
0398c16: 沙殊不知溪光山色鵲噪鴉鳴滿眼滿耳非色非聲
0398c17: 如是則塵塵爾剎剎爾火不待日而熱風不待月而
0398c18: 涼松直棘曲鵠白烏玄鶴脛自長鳧脛自短髑髏橫
0398c19: 千世界鼻孔摩觸家風豈不見米胡遣僧問仰山今
0398c20: 時人還假悟也無仰云悟即不無爭奈落第二頭僧
0398c21: 回舉似米胡米胡深肯之大眾悟既落第二如何是
0398c22: 第一頭現修羅相作女人拜得麼打箇圓相虛空裏
0398c23: 下一點得麼拈拳豎指下喝頓足得麼推倒禪床拂
0398c24: 袖便行得麼到者裏直饒機前領旨格外明宗猶是
0398c25: 不唧溜漢在雖然如是不得春風華不開華開須藉
0398c26: 春風力喝一喝下座。
0398c27: 破山和尚誕辰慧月禪人設供請上堂雪穎問佛祖
0398c28: 冤流瞎驢遍界蹋殺天下人時如何師云闍黎好仔
0398c29: 細進云哮吼時虛空出髓利害在什麼處師云頂門
0398c30: 著痛進云殃及兒孫師云卻被你道著乃云抽眼中
0399a01: 屑恩重丘山下腦後槌冤入骨髓大樹堂前距獰獅
0399a02: 之爪牙蒼龍城上鬥瞎驢之唇嘴一期毒害千古禍
0399a03: 胎今朝忽遇老凍膿現大人相四眾仰慕卻要自家
0399a04: 屋裏的人說自家屋裏的事山僧看來無量福德海
0399a05: 不可說無量智慧門不可說無量壽命聚不可說設
0399a06: 使以大海為口須彌為舌展轉說之終不能盡到此
0399a07: 計窮力極處亦不燒香亦不點茶畢竟作麼生慶讚
0399a08: 作麼生供養乃拈拄杖作舞復鼓掌呵呵大笑云男
0399a09: 兒自有衝天志不向他人行處行。
0399a10: 大悲菩薩誕辰上堂體無向背一月普現一切水用
0399a11: 有卷舒一切水月一月攝白浪岸頭不守本分紅塵
0399a12: 堆裏惱亂群生溷俗和光婆心甚切應機接物魔境
0399a13: 轉多驀豎拄杖云看看觀音大士來也今在山僧拄
0399a14: 杖頭上出大梵音說道淨法界身本無出沒大悲願
0399a15: 力示現受生或現千手或現千眼或現國王宰官比
0399a16: 丘居士乃至佛身而為說法大眾大士顯如是神變
0399a17: 作如是佛事如天普蓋似地普擎統三界以為家作
0399a18: 四生之怙恃誠為殊勝希有正眼看來秖是建化門
0399a19: 邊事若是萬緣寢息千聖不攜坐斷報化佛頭向上
0399a20: 一竅有眼覷不到有耳聽不及正與麼時且道大士
0399a21: 又應現在什麼國土中卓拄杖一下云觀音妙智力
0399a22: 能救世間苦復舉僧問歸宗如何是觀音妙智力宗
0399a23: 敲鼎蓋三下云聞麼僧云聞宗云我何不聞僧無語
0399a24: 宗以棒趁下拈云者僧雖然道聞不是知音歸宗用
0399a25: 殺人刀活人劍大似勞而無功以棒趁下即且置只
0399a26: 如一等是聲因甚有聞有不聞還委悉麼若將耳聽
0399a27: 終難會眼底聞聲方始知喝一喝。
0399a28: 修敬郭道婆生日請上堂問進無門退則失鐵壁上
0399a29: 釘釘時如何師云著力釘穿問開口即錯動念即乖
0399a30: 如何是無生之旨師云速退僧云善哉善哉師云多
0399b01: 口作麼乃云乾坤既判後分西分東朕乖未萌時離
0399b02: 名離相名相既離便見赤條條地好不資一毫醜不
0399b03: 資一毫舊面目歷歷分明本來身原無生滅文殊問
0399b04: 菴提遮女生以何為義女云生以不生生為生義殊
0399b05: 云如何是生以不生生為生義女云若能明知四大
0399b06: 未嘗自得有所和合而能隨其所宜是為生義殊云
0399b07: 如何是死以不死死為死義女云若能明知四大未
0399b08: 嘗自得有所離散而能隨其所宜是為死義大眾一
0399b09: 隊老婆禪說許多道理反令人在義路上鑽龜打瓦
0399b10: 無有了期今日山僧不惜手腳以拄杖劃一劃云將
0399b11: 生生死死一時劃斷直教汝等當下解脫若猶未委
0399b12: 聽取一頌生死重關問答明秖將生死話無生驀拈
0399b13: 拄杖當頭截掉臂長安任縱橫拽拄杖下座便行。
0399b14: 上堂僧問把定時威風凜凜逼人寒其中幾箇徹骨
0399b15: 去師云闍黎一箇作麼生進云放行時華雨紛紛露
0399b16: 廣長就裏阿誰共知音師云燈籠露柱進云把定放
0399b17: 行且置怎似學人手提智劍匡王化腳蹋實地恁麼
0399b18: 行便歸位師云腳跟下好與三十問放不下提不起
0399b19: 請師決斷師云是箇什麼進云拈出時諸佛也須腦
0399b20: 裂師云不妨拈出僧喝師云只有這一喝乃云飲龍
0399b21: 潭集鳳池沒殺鼻孔吐月峰聚雲頂刺剌破眼睛若作
0399b22: 佛法商量頭上安頭不作佛法商量斬頭覓活總不
0399b23: 與麼如何是出身路良久云萬古碧潭空界月再三
0399b24: 撈摝始應知復舉慈明和尚室中置水一盆上劄一
0399b25: 口劍下著一緉草鞋膝上橫拄杖凡見僧入門便指
0399b26: 擬議便棒拈云慈明老賊放去較危收來太速若非
0399b27: 鐵眼銅睛鮮不當頭蹉過東印當時若入門時便咦
0399b28: 一聲他若再指踢倒便行恁麼出身免相鈍置還有
0399b29: 委得者麼格外知歸休擬議魔宮虎穴定權衡。
0399b30: 紹南黃居士至因事請上堂問寶劍露鋒鋩時如何
0399c01: 師云血濺梵天進云魔王腦裂狐狸潛蹤去也師云
0399c02: 不為分外乃云辨魔揀異須是頂門具眼訶佛罵祖
0399c03: 還他腦後見腮若要全提正令佛來魔來總與三十
0399c04: 棒何故這裏放過即不可復舉西天脅尊者與一外
0399c05: 道論議約其負者為弟子外道曰誰當先語尊者曰
0399c06: 吾既年邁又從遠來理應先語外道曰可爾恣汝所
0399c07: 說吾當盡破尊者曰當今天下太平國王長壽語已
0399c08: 即默外道茫然不知所趨即時墮伏度為弟子拈云
0399c09: 尊者立論如生鐵鑄就崑崙山八面受敵不獨一箇
0399c10: 外道開口不得假使百千萬億外道只得飲氣吞聲
0399c11: 者箇外道雖然把髻投衙也是皮下有血的致令一
0399c12: 撥便轉山僧恁麼告報還知他古人立地處麼師子
0399c13: 林中無異獸象王行處絕狐蹤喝一喝。
0399c14: 上堂僧問石女無心行水面木人撫掌詠狂歌解把
0399c15: 虛空顛拈倒弄是什麼消息師云神僊密訣父子不
0399c16: 傳進云請師暗通一著師拈起拂子進云猶如錦上
0399c17: 鋪華師云更須知有向上一路乃云盤山道向上一
0399c18: 路千聖不傳慈明道向上一路千聖不然徑山道向
0399c19: 上一路熱碗鳴聲我天童密雲師翁道向上一路踏
0399c20: 破草鞋大眾一等是箇向上路因甚語意不同且作
0399c21: 麼生判斷乃云益州紙貴一狀領過。
0399c22: 文平安居士設齋請上堂神頭鬼面突出難辨魔口
0399c23: 佛心回看益深直須兩眼雙明不被境緣轉換萬別
0399c24: 千差當陽勘破方受得人天供養復舉維摩居士因
0399c25: 須菩提持缽因緣拈云須菩提大似飄墮羅剎鬼國
0399c26: 不解逆風把舵維摩居士雖是滿盤托出爭奈尊者
0399c27: 一時吞吐不及正是食到口邊被人奪卻東印若作
0399c28: 須菩提但端坐合掌云善哉善哉是名真供養管教
0399c29: 老大維摩直得默然山僧恁麼拈還識他利害處麼
0399c30: 砒霜一飽渾閒事蠱毒之家水莫嘗。
0400a01: 樂溫恆靖禪人請上堂恆靖上座請法而至有則因
0400a02: 緣分明舉似昨夜文殊大士騎獅子峰奮迅勇猛
0400a03: 跳到須彌頂上哮吼一聲只得大千世界狐狼絕跡
0400a04: 異類潛蹤今日歸來又在巴山之南湘水之北三家
0400a05: 村裏巍巍然距地只是不得動著動著則喪身失命
0400a06: 乃震威喝一喝復舉古德因僧參次便云太襤縷生
0400a07: 僧云雖然如是要且是獅子兒古德云既是獅子兒
0400a08: 因甚被文殊騎僧無對拈云古德就機一拶要見爪
0400a09: 牙爭奈者僧不解哮吼若是獅子兒直下翻身去也
0400a10: 眾中莫有為他代得一語者麼時有僧喝一喝師云
0400a11: 也被文殊騎僧擬再進語師卻喝云獅子咬人韓盧
0400a12: 逐塊。
0400a13: 上堂僧問枯木逢春時如何師云紅的紅白的白進
0400a14: 云大地風光如何理會師云日暖山容麗風高竹韻
0400a15: 長乃豎起拄杖云頭頭獨露屋角幾枝梅蕊吐物物
0400a16: 全彰墻頭數樹杏華香時節至漫郎當鼻孔直須徹
0400a17: 免教蝶夢長大家拾取這春光擲下拄杖復舉昔有
0400a18: 僧看諸法從本來常自寂滅相不解致疑久之忽聞
0400a19: 鶯鳴而悟遂聯云春到百華開黃鶯啼柳上拈云這
0400a20: 僧一向死極不得活卻被樹頭鶯一聲喚醒便乃瞥
0400a21: 地雖然如是也是聲色門中活計若是佛法未夢見
0400a22: 在何故玄沙道底。
0400a23: 上堂僧問一切眾生本來具足因甚有當面不識者
0400a24: 師云只為分明極翻令所得遲問初祖直指明心見
0400a25: 性何處入路師云腳下鬘鬘進云何不直指師云不
0400a26: 曾曲問一口吞盡乾坤時如何師云還須吐卻僧喝
0400a27: 師云未吐在進云水窮山盡向什麼處去師云坐看
0400a28: 雲起時乃云默時說鳥語華香有密訣說時默水流
0400a29: 風動通消息如是則知萬籟雖殊共演西來大意群
0400a30: 象不一全明向上玄機若是超宗異目的未舉先知
0400b01: 倘若情存限量落在見聞乃拈起拂子云見麼復敲
0400b02: 香几云聞麼若見若聞是隨聲逐色漢不見不聞逃
0400b03: 聲避色漢更若見而非見聞而非聞又是戲論相違
0400b04: 漢恁麼也不得不恁麼也不得恁麼不恁麼總不得
0400b05: 且作麼生得相應去復拈起拂子喝一喝云當陽透
0400b06: 出是非外一任橫身宇宙間復舉馬祖因僧問離四
0400b07: 句絕百非話拈云問既有宗答亦攸同雖是半明半
0400b08: 暗畢竟泥裏有刺剌古今拈提者盡謂者僧受他惑殊
0400b09: 不知他父子家風總被者僧勘破了也還見麼三人
0400b10: 證龜成鱉。
0400b11: 上堂僧問第一即不問未開口時如何師云已巳落第
0400b12: 二進云和尚道一半學人道一半師云坐斷舌頭乃
0400b13: 云電光中垂手石火裏翻身雖是逴得便行未免平
0400b14: 地喫交何況瞬目揚眉遲了七刻八刻思量擬議隔
0400b15: 卻千山萬山所以道舉一不得舉二放過一著落在
0400b16: 第二適纔未白槌未開口時早是第二了也即未出
0400b17: 方丈未陞座時亦是第二了也鐘未鳴鼓未響時亦
0400b18: 是第二了也至若問來答去指東劃西總是草裏輥
0400b19: 有甚了期敢問大眾既都盧是第二畢竟如何是第
0400b20: 一還有舉得者麼時有拍几者有下語者師乃拍膝
0400b21: 云罕逢穿耳客多遇刻舟人。
0400b22: 上堂消息暗通尚挂唇齒靈機互換猶犯鋒鋩掀倒
0400b23: 禪床拂袖便行疾入膏肓山僧恁麼告報眾中忽有
0400b24: 箇負血性的出來道老漢因甚一向壓良為賤只對
0400b25: 他道雪後始知松柏操事難方見丈夫心。
0400b26: 上堂一二三四五今朝更莽鹵楊岐三腳驢踏殺玄
0400b27: 沙虎若不顧危亡作麼生救取乃喝一喝云甜瓜徹
0400b28: 蒂甜苦瓜連根苦雖然如是更有一事可疑古者道
0400b29: 大道只在目前要且目前難睹欲識大道真體不離
0400b30: 聲色言語山河大地草木叢林是色犬吠驢鳴水流
0400c01: 風動是聲作麼生是大道真體若謂聲色是指鹿為
0400c02: 馬若謂聲色不是掘地覓天正恁麼時如何轉身以
0400c03: 拂擊禪床云擊碎是非關迥然超佛祖。
0400c04: 浴佛解制上堂指天指地撒沙撒土平地孤堆禍遺
0400c05: 千古引得忤逆兒孫一棒打殺頻添冤苦今我此中
0400c06: 聖制告圓箇箇向前當機轉語忽有箇抱不平的憤
0400c07: 性出來推倒禪床喝散大眾東印門下雖則未敢全
0400c08: 然相許不妨大家應時及節足蹈手舞既然一總吝
0400c09: 慈正上座只得自行此令去也乃拽杖一齊打散復
0400c10: 召大眾眾回首師云逢人切莫錯舉。
0400c11: 住重慶府巴縣白巖山寶輪禪寺
0400c12: 順治庚子十月初一師在塗山覺林禪寺受請入院
0400c13: 佛殿喝一喝云好一殿功德禮拜則見相發心不禮
0400c14: 拜則當面蹉過且道禮拜是不禮拜是乃展具云是
0400c15: 非都蓋卻自我整威儀便拜。
0400c16: 方丈云立賓立主廓徹頂門正眼即照即用痛下腦
0400c17: 後鉗鎚且道佛來魔來如何揀辨喝一喝云金剛與
0400c18: 泥神揩背。
0400c19: 總督李大護法文宇牛公請於當寺開堂拈帖示眾
0400c20: 云圓相一點白紙三張雖無言說文彩已彰會麼請
0400c21: 維那對眾重為敷揚。
0400c22: 指法座云這箇華王座原來諸法空是人行是令壁
0400c23: 立顯真風遂陞拈香云此瓣香海嶽鍾其靈日月光
0400c24: 其德恭為祝嚴。
0400c25: 今上皇帝聖躬萬歲萬歲萬萬歲伏願威聲大揚閫
0400c26: 外千邦鎮靜德化遐被寰中萬里謳歌此瓣香應運
0400c27: 應期為祥為瑞奉為本郡在位尊官縉紳文學伏願
0400c28: 吐哺握髮崇尚賢之典撥亂反治竭持世之才此瓣
0400c29: 香不從外覓唯向內薰奉為期主文宇牛公舊住雲
0400c30: 竹覺公現前眾居士伏願不昧本來心地不離自性
0401a01: 福田此瓣香荊棘叢中久秘干戈隊裏得來一露鋒
0401a02: 鋩天下無敵此是第二回拈出供養萬竹山雙桂禪
0401a03: 寺破山老和尚用酬法乳之恩伏願雨花飛處烽煙
0401a04: 息棒喝轟時佛祖驚乃就座維那白槌云法筵龍象
0401a05: 眾當觀第一義師云問得孤高答得深如蟲禦木偶
0401a06: 成文可中若具超宗眼一語當機便出群有麼有麼。
0401a07: 僧問王化大行時如何師云海宴河清進云佛法大
0401a08: 興時如何師云風行草偃進云今日爐大開無角
0401a09: 鐵牛如何鍛煉師云一鎚粉碎僧喝師云莫亂跳
0401a10: 問如何是寶輪境師云江平回納水樹茂亂生雲進
0401a11: 云如何是境中人師云出頭威拒佛覿面勢如王進
0401a12: 云人境不立時如何師打云痛領者一棒問世尊為
0401a13: 一大事因緣故出現於世和尚今日以何為人師云
0401a14: 山僧也恁麼進云某甲不恁麼師云你又作麼生進
0401a15: 云一朝權在手便把令來行師云你試行看僧喝師
0401a16: 打云莫道不恁麼好乃云無紋心印絕識絕情出匣
0401a17: 劍鋒離名離相水到渠成遇緣即宗法隨法行法幢
0401a18: 隨處建立法幢既立法令當行明大機顯大用敲出
0401a19: 鳳凰五色髓擊碎驪龍明月珠黃頭碧眼飲氣吞聲
0401a20: 臨濟德山望風斂衽至於拈拳豎指瞠眉努目種種
0401a21: 伎倆到這裏一點也用不著為甚如此聖凡情量迥
0401a22: 超出獨脫無依威更尊復舉三聖道我逢人則不出
0401a23: 出則便為人興化道我逢人則出出則不為人拈云
0401a24: 二尊宿恁麼說話大似揚聲止響山僧雖是他家兒
0401a25: 孫出處卻不同說甚為人不為人只是相逢便棒何
0401a26: 故塵中雖有隱身術爭似全身入帝鄉。
0401a27: 結冬上堂春巖問昔日南泉斬貓是否師云是進云
0401a28: 和尚在甚麼處見得師云兩眼對兩眼進云快還性
0401a29: 命來師打一棒巖作貓聲出師笑云殺人刀活人劍
0401a30: 問這箇漢伸手摸著舉足踏著為甚羅籠不著師云
0401b01: 盡闍黎伎倆不奈他何進云三際坐斷時何處安身
0401b02: 師云前不搆村後不抵店問五家宗旨是同是別師
0401b03: 云別進云諸佛本同如何有別師云惟有山僧一箇
0401b04: 不同乃云把斷要津不通凡聖放一線道遂分主賓
0401b05: 有問有答有照有用有權有實或行棒行喝拳轟
0401b06: 掌面壁輥毬擎叉打鼓提持向上機權展演現成作
0401b07: 用怪石蒼松盡露未生前面目野雲荒塢全彰本地
0401b08: 上風光所以道達磨不來東土二祖不往西天人人
0401b09: 壁立萬仞箇箇常光現前雖然如是為甚三世諸佛
0401b10: 不知有黧奴白牯卻知有以拄杖打圓相云箇中莫
0401b11: 道全無事剔起眉毛仔細看。
0401b12: 金剛會眾居士請上堂僧問世尊拈華迦葉微笑笑
0401b13: 箇甚麼師云笑你鼻孔向下垂進云雖是當陽賣俏
0401b14: 爭奈傍觀者親師云一任檢點進云今日四眾瞻仰
0401b15: 和尚作麼顯示師云拄杖子為伊竭力進云家醜不
0401b16: 可外揚師云好事不瞞人一居士問三賢膽顫十地
0401b17: 塊驚驚箇甚麼師云金剛手裏八稜棒進云在甚麼
0401b18: 處師便打乃云覿體拈來全無向背當頭點出迥絕
0401b19: 羅籠過量事須是過量人激發出格句還他出格人
0401b20: 提持所以道欲明恁麼事須是恁麼人若是恁麼人
0401b21: 方知恁麼事且恁麼事作麼生舉唱莫是即心即佛
0401b22: 是麼料掉沒交涉莫是非心非佛是麼料掉沒交涉
0401b23: 不是心不是佛不是物是麼料掉沒交涉入門便喝
0401b24: 是麼料掉沒交涉入門便棒是麼料掉沒交涉打箇
0401b25: 圓相作女人拜是麼料掉沒交涉推倒禪床拂袖便
0401b26: 行是麼料掉沒交涉既都盧沒交涉到此計窮力極
0401b27: 處畢竟如何得徹頭去驀豎拄杖召眾云透脫是非
0401b28: 與得失金剛王眼放光明復舉金牛行食次問龐居
0401b29: 士云生心受食淨名所訶去此二途居士還甘否士
0401b30: 云當時善現豈不作家牛云豈干他事士云食到口
0401c01: 邊被人奪卻牛便行食士云不消一句子師拈云電
0401c02: 卷風馳珠回玉轉彼此作家不妨奇特只如龐公道
0401c03: 不消一句子且道是那一句時有僧喝一喝師云你
0401c04: 恁麼道只恐龐居士不是恁麼莫有代龐居士端的
0401c05: 者麼如無聽取一頌兩箇老漢因齋慶讚雙放雙收
0401c06: 千古定案咦虎驟龍驤步步高不消一句從頭看看
0401c07: 看口吐明珠光燦爛喝一喝卓拄杖下座。
0401c08: 佛成道日上堂靈光獨耀雪山明刺破臊胡老眼睛
0401c09: 重嘆奇哉把不住六年肝膽一時傾大眾昨夜釋迦
0401c10: 老子在雪山中出廣長舌相遍覆三千大千世界說
0401c11: 誠實言總要大地人放身捨命還知釋迦老子落處
0401c12: 麼顧視左右云一點明星光宇宙揭開腦蓋兩眉橫。
0401c13: 歲旦上堂僧問元正啟祚天清地寧玉化一統時如
0401c14: 何師云和風動地來進云衲僧境界華笑鳥啼決定
0401c15: 一致時如何師云兩重公案進云王道佛道日月交
0401c16: 輝去也師云照破汝肝膽問如何是新年頭一句端
0401c17: 的道將來師云黃道初開進云雪嶺梅梢綻溪邊柳
0401c18: 欲青師云只得七成進云門外三山笑座上一輪燈
0401c19: 師云重說偈言乃云當頭道一句大好是新年風軟
0401c20: 柳增媚雪深梅更妍三臺吹木笛八表慶堯天乃橫
0401c21: 拄杖作吹勢云唱出陽春韻調高四海傳。
0401c22: 上堂僧問老婆禪只是饒舌斬釘截鐵請師速道師
0401c23: 便喝一喝進云如來禪割肉剜瘡卻成禍殃請師別
0401c24: 道師云山僧從來不分外進云祖師禪敲骨取髓冤
0401c25: 沉海底請師更道師云一馬生三寅僧喝一喝師驀
0401c26: 頭一棒進云還有麼師云疑則別參乃云今日雙溪
0401c27: 胡居士堅請山僧舉揚佛法若是佛法正不在頻頻
0401c28: 舉揚諸佛不出世四十九年說祖師不西來少林有
0401c29: 妙訣寶輪者裏孤村流水峻壑閒雲諸佛說不到祖
0401c30: 師行不到且道還有佛法也無若言其有節外生枝
0402a01: 若言其無抱贓叫屈不滯有無迥然獨露一句作麼
0402a02: 生道喝一喝云兩岸金沙平湧出水天別是一乾坤
0402a03: 解冬上堂僧問選佛場解脫門一切人如何出不得
0402a04: 師云腳下無力進云腳下得力時如何師云東西無
0402a05: 滯礙南北得自由乃云大地山河盡起舞共歡佳節
0402a06: 臨三五豎拂子云然燈古佛放光明拂子頭邊急薦
0402a07: 取若薦取得便見結時非結解時非解華發水流遍
0402a08: 界光彩復以拂子打圓相云且箇中出身一句作麼
0402a09: 生道塗山雲共縉雲起巴字水隨濮水流。
0402a10: 蓮月禪師語錄卷第一
