0609a01: 雨山和尚語錄卷第二十
0609a02: 嗣法門人　　編
0609a03: 佛事
0609a04: 潤拙禪人火
0609a05: 歷劫慈心恨未修。累他一衲便仙遊。問渠撒手歸何
0609a06: 處。乃擲下火炬云。勝熱門中得自由。
0609a07: 圓聞衣庫火
0609a08: 晨早雨琅琅。愁君上火場。忽地天垂祐。迴陰而作陽。
0609a09: 佛聲浩浩。智火煌煌。相送圓聞往樂邦。生前有願如
0609a10: 未了。再來典庫有何妨。
0609a11: 無瑕比丘尼火
0609a12: 一星烈火最無情。爇卻從前五障身。直下迥超塵世
0609a13: 界。藕花國裏樂天真。
0609a14: 道可典庫火
0609a15: 典庫由來季未周。誰知一病便歸休。可憐十載勤劬
0609a16: 志。都付人間逝水流。道可典庫登我慶雲堂。摸著半
0609a17: 邊之鼻。典我淨業客。未終三月之期。方冀天寧院裏
0609a18: 大展功勳來。豈期生死海中打箇筋斗去。雖上座腳
0609a19: 頭腳底去來本無繫縛。但我念昔念今襟懷大有感
0609a20: 慨。況囊無為己巳之金。眾所共見。胸有作人之志。我乃
0609a21: 獨知。今則臨岐撒手。快便難逢。平生造履。于此可見。
0609a22: 即今轉身一句如何證據。乃擲下火炬云。有願生前
0609a23: 酬未了。火光三昧裏圓通。
0609a24: 以虛上座火
0609a25: 兩到天寧。三過華嶺。於禪於律。十分喫緊。無毛鷂子。
0609a26: 止望沖天。無索稱錘。何期落井。以火炬掣一掣云。丙
0609a27: 丁童善挈領。殷勤引拔歸安隱。
0609a28: 澗木禪人火
0609a29: 麥雖黃。蠶未老。問君歸。何太早。驀豎火炬云。聊借此
0609a30: 君助一程。幻緣都向今朝了。
0609b01: 行堂素持禪人火
0609b02: 禪家流但得杓柄在手。不惟舀得百千萬箇祖師著。
0609b03: 即遊生死海。登涅槃山。亦不為難事。即今是伊臨岐
0609b04: 撒手底時節。且遊戲神通一句又作麼生道。驀擲下
0609b05: 火炬云。要得通身白汗流。先看火裏君洗澡。
0609b06: 用堂禪人火
0609b07: 性火真空。性空真火。驀地發現。君難避躲。休避躲。今
0609b08: 朝正是收因結果。但能不被五蘊縛縳。東土西天無不
0609b09: 可。
0609b10: 龍秀禪人火
0609b11: 執役叢林不憚勞。人數卻難逃。而今一火無情
0609b12: 甚。攛下火炬云。都前障業消。
0609b13: 自修菴主火
0609b14: 寄跡閻浮七二春。誰知一旦便歸真。殷勤乞得鄰家
0609b15: 火。燎卻從前五障身。便恁麼。絕相親。回首塵寰是要
0609b16: 津。乘風直達蓮花國。起止欣同上善人。
0609b17: 子開禪人火
0609b18: 平生多行力。垂老志不衰。五蘊山前路。端然藉子開。
0609b19: 驀直去。絕徘徊。證得火光中三昧。直教諸佛歎奇哉。
0609b20: 森森上座火
0609b21: 望八老僧甚矍鑠。擬學趙州來行腳。那知纔到淮南
0609b22: 寺。一病便登真極樂。以火炬掣一掣云。智炬炎炎。心
0609b23: 燈灼灼。珍重先覺覺後覺。
0609b24: 衣碧上座入塔
0609b25: 生緣八十六。蒂落瓜自熟。有子兼有孫。送入無生國。
0609b26: 從今不預塵寰事。消受佛家清淨福。
0609b27: 佛保道人火
0609b28: 哀哉佛保。為人最好。纔欲披緇。一病便了。專期打箇
0609b29: 筋斗來。依他昔日栽松老。恐後無憑。以火炬打圓相
0609b30: 云。立此存照。
0609c01: 素真圊頭火
0609c02: 東司頭。後架上。汝執勞。老愈壯。一病垂危。猶然不放。
0609c03: 而今打斷葛藤。與汝一箇火葬。
0609c04: 雷惟龍居士為先嚴調甫公請下火
0609c05: 薰風拂拂夏初長。一棹遙遙入帝鄉。不謂中途波浪
0609c06: 險。俄然覆卻渡頭航。恭惟大護法調甫居士宦游五
0609c07: 嶺。系出三韓。為人倜儻無羈。作事慷慨有度。掠地攻
0609c08: 城。聞于昔日。擎山持杵。見之今時。作清泉護法之人。
0609c09: 為華首皈依之子。方冀長光法社。永庇精藍。豈期使
0609c10: 符方接于上都而病魔忽起于中道。煩惱海中打翻
0609c11: 筋斗去。解脫場裏奪得信符歸。即今群僧梵頌。闔宅
0609c12: 傷悲。且作麼說箇入火得清涼底句。驀擲下火炬云。
0609c13: 纔觸烈燄便昇騰。此為寂住真三昧。
0609c14: 惺源主規率諸大德請為三際越和尚入塔
0609c15: 師以拄杖指塔云。這關西老。一生平慣用沒頭腦著
0609c16: 子。雖則豎窮三際。橫亙十方。簡點將來。要且只明得
0609c17: 法身量邊事。那知同條生也共相知。不同條死底還
0609c18: 殊絕麼。諸仁若善成褫。不須湘南潭北覓充國黃金。
0609c19: 即此層落落。影團團處則吾弟神光不昧。萬古徽猷。
0609c20: 豈不稱善繼善述也哉。如其不然。無相法身恐成埋
0609c21: 沒。記得弟入滅時。使乎報我曰。瘞葬法身有人矣。結
0609c22: 集法眼亦有人矣。今屈指三閱歲。雲龕孤冷。無一人
0609c23: 過而問焉。則結集法眼又可知也。嗚呼。豈所寶者非
0609c24: 賢。而所託者非人耶。天寧忝在同源。敢辭出一隻手。
0609c25: 且末後一案又如何結斷。驀以拄杖卓三下云。此吉
0609c26: 祥地。為公歸藏。千秋萬載。安樂無央。
0609c27: 醒悟尼大德請為梵音上座火
0609c28: 梵音清雅真堪聽。一病何當久日纏。此際頓捐皮袋
0609c29: 去。飄然逕直往西天。往西天。不留連。赤火光中綻白
0609c30: 蓮。
0610a01: 白梵主規火
0610a02: 這箇向北老。為人最孤硬。行腳將半生。未曾了本分。
0610a03: 縱云清白梵行是汝安身。那知觸目菩提為渠立命。
0610a04: 而今冒雨方行。腳跟下正好爛搥一頓。且道是賞伊
0610a05: 罰伊。遂擲下火炬云。自有丙丁童子為之作證。
0610a06: 佛乾上座火
0610a07: 寒風颯颯。寒雨霏霏。不惜泥水。送汝真歸。直得水裏
0610a08: 火發。方知吾道稀奇。驀擲下火炬云。普請諸人著眼。
0610a09: 恒明主規火
0610a10: 哀哉恒明。令我鍾情。見汝之來。喜不自勝。聞汝之去。
0610a11: 泣不成聲。猶憶匡廬東鼓。延令慶雲。兩山大剎多藉
0610a12: 汝成。況復道心堅固。德行清真。正堪輔弼吾道。何事
0610a13: 忙裏抽身。尺頭雖曰稱短。臨岐可煞精神。願依栽松
0610a14: 老子例。打箇筋斗到天寧。且道畢竟以何為記。驀攛
0610a15: 下火炬云。看取當陽這一星。
0610a16: 明悟上座火
0610a17: 生不欣。死不厭。就裏機關。智者明見。要知此際大神
0610a18: 通。試看全身入火燄。
0610a19: 相融禪人火
0610a20: 這箇小瞎驢。忽染不斷。淹淹兩月餘。晝夜累人看。
0610a21: 而今撒手歸。不上閻羅筭。且道具何三昧。驀以火炬
0610a22: 打圓相云。自從經過大冶來。悟得元宵是月半。
0610a23: 李萬育居士火
0610a24: 以火炬打圓相云。此是現成公案。苟能入火不燒。便
0610a25: 許你是箇烈漢。說甚生不欣。死何憾。從此打破情關。
0610a26: 不須論尺頭長短。設或尚滯猶疑。且看山僧今日為
0610a27: 汝決斷。遂擲下火炬云。看。
0610a28: 慧圓上座同姪滄水王居士請為知幻闍黎師
0610a29: 入塔字德先
0610a30: 知幻即離。幻無自性。離幻即覺。覺遍自他。即今春雨
0610b01: 淋淋一滴滴。滴穿上座耳竅。且道還覺麼。若覺則觀
0610b02: 世音菩薩在汝頂上。其或未然。且歸石室裏安坐。時
0610b03: 節彰時有德光。
0610b04: 慧舟禪人火
0610b05: 慧舟慧舟。生死海裏優游。而今拽斷篷索。到底不住
0610b06: 中流。且道住在甚麼處。乃以火炬打圓相云。請向這
0610b07: 裏著眼。
0610b08: 達己巳禪人請為蒼雪大德火
0610b09: 生不知來。死不知去。前路茫茫。無本可據。要有據。直
0610b10: 須識取還源句。蒼然片雪點紅爐。烈火光中恣游戲。
0610b11: 入塔
0610b12: 大解脫門。原無關鎖。雖然八字洞開。要且收放在我。
0610b13: 驀卓拄杖一下云。這裏拶得身入。定超三乘四果。
0610b14: 海壽比丘尼火
0610b15: 涅槃山峻。生死路遙。要得超越。須倩火燒。驀下火炬
0610b16: 云。不須別處尋解脫。精金煉後價偏高。
0610b17: 繼賢沙彌火
0610b18: 噫嘻。小子方得開蒙。來既有始。去何無終。今朝與汝
0610b19: 記。臨岐切莫匆匆。遂擲下火炬云。不用丙丁重復
0610b20: 乞。天然性火徹真空。
0610b21: 恒明主規入塔
0610b22: 生住大伽藍。死入普同塔。若還不與麼。到底無合煞。
0610b23: 恒禪今日歸。須防石頭滑。苟能一躂到。定超極樂國。
0610b24: 靈一上座請為師元章法主火
0610b25: 釋迦雙林入滅。達磨熊耳歸真。傳持一代時教。畢竟
0610b26: 誰是其人。元章座主天資近道。履行存仁。正期布金
0610b27: 繩于覺路。駕寶筏于迷津。不謂年方富而縮手。志未
0610b28: 展以抽身。致無數人天隕淚。幾多眷屬傷神。嗚乎。豈
0610b29: 斯文之將墜。此道之欲淪。天寧與公地隔吳楚。交昧
0610b30: 平生。一旦投契。始自三春方欣。長水來踏覺瑯琊之
0610c01: 路。可惜亮公又去馬簸箕之門。所以今朝不惜隻手。
0610c02: 為公聊助一程。驀豎火炬云。性火真空。性空真火。是
0610c03: 汝本有自家珍。
0610c04: 印之尼禪人火
0610c05: 燃起無情智火。要焚有漏幻軀。直待灰飛煙滅。看他
0610c06: 有底存餘。沒存餘。送入無生國裏居。
0610c07: 恕文禪人請為迦年沙彌入塔
0610c08: 迦年迦年。憐汝于後。惜汝在先。自小披緇而志未立。
0610c09: 及長涉世而命難堅。多分為情塵固蔽。障業牽纏。今
0610c10: 日為君都了卻。須信人間別有天。
0610c11: 定安禪人火
0610c12: 遊遍三吳與兩浙。那知世念猶未歇。而今打入火光
0610c13: 中。銷卻從前顛倒業。
0610c14: 已仁禪人請為師水天上座火
0610c15: 三十年前學共同堂。三十年後天各一方。今朝狹路
0610c16: 撞著。空餘這片皮囊。水天老。行腳早。不知那事可曾
0610c17: 曉。如未曉。抖擻精神。乃以火炬打圓相云。請向這裏
0610c18: 了。
0610c19: 入塔
0610c20: 寒風颯颯。寒日輝輝。打開石戶。送汝真歸。且道歸後
0610c21: 如何。良久云。坐看天地老。笑指海山移。
0610c22: 覺慧侍者請為師還初上座火
0610c23: 生似寄。死如歸。生死真得不思議。今朝贈汝一星火。
0610c24: 紅爐燄裏逞全威。乃擲下火炬云。咄。照顧眉毛著。
0610c25: 入塔
0610c26: 這箇老山蠻。一生最性燥。生死海一踢踢翻。涅槃山
0610c27: 一拳拳倒。行遍南嶽與天台。安身不如此地好。且道
0610c28: 好在甚麼處。石門高鎖蘚苔封。近市紅塵飛不到。
0610c29: 解應寶火
0610c30: 舉世儘多素口者。十成難得素心人。汝既素心兼素
0611a01: 口。真金入火愈鮮新。便恁麼。絕纖塵。但得通身無罣
0611a02: 礙。還源當卜得通津。
0611a03: 佛我上座火
0611a04: 四大本空。五蘊非有。佛既不立。我自何來。若向這裏
0611a05: 道一句。方知佛我上座向火燄裏轉大法輪。如其
0611a06: 不。驀擲下火炬云。試向這裏驗取。
0611a07: 大乘園頭火
0611a08: 金鋤不動土。靈苗當處生。是汝尋常作略。今日靈苗
0611a09: 生矣。汝真箇不動那。顧左右云。諸仁者。即今謂伊是
0611a10: 生。一兆之形已巳委。謂伊是死。菩提觸目全彰。要得證
0611a11: 驗分明。遂擲下火炬云。烈燄一星纔動著。通身煉得
0611a12: 似黃金。
0611a13: 道真尼禪人火
0611a14: 以火炬打圓相云。只這箇非男女相。豈五障身。爾若
0611a15: 相委。即名道真。所以臨岐飄然長往。撇下皮囊。惟有
0611a16: 火葬親。
0611a17: 汝近閣主火
0611a18: 這箇老禪和。一生有盛作。晚歲過天寧。即住三層閣。
0611a19: 續燄與添膏。傳佛燈寥廓。而今忙裏便抽身。遂擲下
0611a20: 火炬云。贏得神光腦後著。
0611a21: 指月禪人火
0611a22: 十日前汝來甚驩然。十日後汝去太駭然。一去一來
0611a23: 渾莫測。浮雲身世總堪憐。今日歸根得旨。火裏迸出
0611a24: 金蓮。急著眼。莫遲延。不須重指月孤圓。
0611a25: 祖英一輪二上座請為父母靈骨入塔
0611a26: 生同堂。死同塔。世出世間都超越。問你從何得此緣。
0611a27: 有子空門稱賢達。前導後引。左提右拔。殷勤送入無
0611a28: 生國。從茲永謝塵寰事。是名觀自在菩薩。
0611a29: 新竹上座火
0611a30: 薙染空門歲月多。衲衣下事總蹉跎。而今打入火光
0611b01: 去。急早回心禮佛陀。
0611b02: 月修尼大德火
0611b03: 月修日修時修。念念曾不停留。若問收因結果。試看
0611b04: 臨末梢頭。涅槃已巳證。生死何憂。遂攛下火炬云。都來
0611b05: 火光三昧裏圓周。
0611b06: 省己巳禪德請為師公融孚禪師入塔
0611b07: 二十年前喜爾來二十年後悲爾去而今跨鶴復臨
0611b08: 揚好生聽取末後句八字打開無縫塔優哉游哉聊
0611b09: 卒歲。
0611b10: 受菴維那為師靜修老宿請入塔
0611b11: 殘雪方融。陰雲未散。汝既歸真。時中好看。柳眼開。梅
0611b12: 頭綻。一片風光雖可人。到頭猶自存涯岸。何涯岸。家
0611b13: 山當下絕程途。歸去來兮猶不晏。
0611b14: 允修比丘尼火
0611b15: 這箇老尼。大有神辯。涅槃不欣。生死不厭。而今撒手
0611b16: 西歸去。烈燄光中飛白練。
0611b17: 普渡沙彌請為師本印上座火
0611b18: 世界有成住懷空。人身有生老病死。本上座。汝昔亦
0611b19: 曾說禪灝灝。即今生死到來。還能抖擻精神。透關去
0611b20: 麼。天寧有把無情智火。要將你四大幻軀。五蘊業窟
0611b21: 一齊燒盡。正恁麼時。且道如何是你本來面目。擲下
0611b22: 火炬云。看取紅爐片雪春。
0611b23: 純朴禪人火
0611b24: 這箇獨眼龍。自小失依怙。削髮而披緇。卻又多所負。
0611b25: 兩度生逃逃。不出白雲之門。一番死脫脫。便入黃泉
0611b26: 之路。今日丙丁覿面逢。看伊回互不回互。驀擲下火
0611b27: 炬云。生前障業頓時消。好駕蓮車歸樂土。
0611b28: 寶相尼火
0611b29: 只此一幻軀。成全因五障。但了妄緣空。是名真寶相。
0611b30: 只今撒手西歸。超出人間天上。諸人要識神通。以火
0611c01: 炬打圓相云。試向這裏定當。
0611c02: 恒實宗胤遐蔭三化主入塔
0611c03: 同條生也還同死。始信從前願不違。撒手那邊何處
0611c04: 著。到頭廬嶽是真歸。惟我恒實宗胤遐蔭三化主。生
0611c05: 緣共里。江南北豈殊途。秉戒同師。華嶺後先原一
0611c06: 轍。所以把手入盂峰。不畏林寒澗肅。比肩為執事。惟
0611c07: 知義讓仁謙。守身處人人念似冰霜。荷眾時箇箇心
0611c08: 如鐵石。飲水茹荼而堅苦節。櫛風沐雨以任勤勞。方
0611c09: 期鏡湖院裏長轉食輪。何難洪都管內廣宣慈化。詎
0611c10: 意成績未奏。願海先傾。致使兄懷弟以啣悲。師念徒
0611c11: 而飲淚。雖則幻生幻滅。固無傷于既往。為主為伴。還
0611c12: 有望于將來。今者三點成伊。一真為界。匪共南陽矜
0611c13: 式。聊與遮那標模。草木生輝。雲巒炫彩則且置。只如
0611c14: 末後一句又如何分付。良久云。五老煙霞封背面。黔
0611c15: 崗端坐自安祥。
0611c16: 法澄尼請為師祖真空大德火
0611c17: 昨日交秋。今宵入滅。葉落歸根。不失時節。末山得力
0611c18: 句。驗在目前。玅總真三昧。看取腦後。金剛燄裏悉圓
0611c19: 通。生死涅槃俱不受。
0611c20: 為恒慈禪德火
0611c21: 接物以慈。是汝本願。歷盡勤勞。至今不倦。趙州公案
0611c22: 相期後日圓成。葛藤椿子不謂今朝倒斷。西方此去
0611c23: 路非遙。烈火光中須好看。
0611c24: 直生啟禪人火
0611c25: 樸實無過者漢。尋常自有功幹。手把斷索一條。往來
0611c26: 綠楊堤畔。任是溈山牛。戴嵩牛。驀鼻穿來。管甚韓幹
0611c27: 馬。支遁馬。從頭生按。都盧調治既馴和。更有一頭性
0611c28: 最悍。長年累月費抽牽。夜來一拽鼻繩斷。夕陽影裏
0611c29: 去無蹤。撇下皮囊待火鍛。
0611c30: 祖器禪人入塔
0612a01: 者箇無縫塔子。分付來多少時也。若是知有者。便爾
0612a02: 全身奉重。自然森羅稽首。群象趨朝。又何待南陽父
0612a03: 子花擘而開。然後去無影樹下同船。未免太虛空裏
0612a04: 翻成途轍。天寧今日更不周由者也。與汝箇瞥脫轉
0612a05: 身。驀喝一喝云。向者裏入。
0612a06: 道廣禪人火
0612a07: 薙染多年業未弘。無端撒手鬧藍中。長林淚灑雲天
0612a08: 雨。孤鶴哀連海岱風。歸去也。太匆匆。歸根得旨信何
0612a09: 通。踏翻勝熱門前路。劫外遙看舞六龍。
0612a10: 徐氏夫婦二道人入塔
0612a11: 全機在握。舒卷同時。其舒也金烏玉兔交輝。其卷也
0612a12: 威鳳祥麟匿彩。直得龐公笤篱獲無漏智。龐婆梳子
0612a13: 證堅密身。今者齊赴覺場。且轉功就位一句作麼生
0612a14: 道。良久云。煙霞生背面。星月繞簷楹。
0612a15: 了空禪人入塔
0612a16: 乃指窣堵云。秪者箇乾坤未闢。早已巳現成。但當局者
0612a17: 不解。就路而歸。致使伶俜累劫。天寧今日不惜隻手。
0612a18: 與汝八字打開。苟能不涉程途。直登寶所。任是權分
0612a19: 諸道。自然尊顯一人。那待黃閣簾垂。紫羅帳合。方稱
0612a20: 不落今時。即今時至理彰。轉身一句如何分付。驀喝
0612a21: 一喝云。看腳下。
0612a22: 一雨禪人入塔
0612a23: 寶印當風。豁開錦縫。密室相承。伏惟珍重。
0612a24: 從吾老宿入塔
0612a25: 者箇阿師。一生平奉重尸羅。猶如髻寶。謂是波離所
0612a26: 使。其奈不知者道。戒光落處。正擬開粥過歲。與汝商
0612a27: 量。詎意轉身神速。直得碧眼黃頭。罔追蹤影。今者狹
0612a28: 路相逢。落在者箇場裏。且道如何安置。良久云。收拾
0612a29: 凍雲封石戶。不教屐齒破苔痕。
0612a30: 淨持上座火
0612b01: 淨持諸佛戒。不與世同流。自入匡山裏。松間枕石頭。
0612b02: 相期永為山長。不謂遽爾仙遊。以火炬打圓相云。頂
0612b03: 後圓光如薦得。去來生死等雲浮。
0612b04: 久默上座請為師祖珂雪老宿下火
0612b05: 七十餘年律身以正。末後真歸示寂滅定。田地穩密
0612b06: 公不攀。熊耳之條游戲神通。我卻行勝熱之令。說甚
0612b07: 四大無我。五蘊無性。都盧一火焚之。直教毫末無剩。
0612b08: 試看煙滅灰飛。畢竟珂雪老宿在何處安身立命。遂
0612b09: 以火炬打圓相云。直饒向這裏見得分明。據正眼觀
0612b10: 來。也是重添缽柄。
0612b11: 心如菴主火
0612b12: 本來面非男女相。現前形是五障身。但了妄原無自
0612b13: 性。何難即俗便成真。況乎長年積行。早歲脫塵。臨岐
0612b14: 撒手。大有精神。以火炬掣一下云。莫言此際神通別。
0612b15: 烈火叢中轉法輪。
0612b16: 聞思上座請為寶蓮闍黎封龕
0612b17: 恭惟寶公闍黎生平履行。惟德惟賢。其出塵也實僧
0612b18: 中之寶。其處俗也亦火裏之蓮。持己巳與寒潭比潔。待
0612b19: 人共秋月爭妍。信手建箇梵剎。專為接待人天。今日
0612b20: 功成歸去也。雲龕端坐自忘年。遂封。
0612b21: 宗侍者起龕
0612b22: 妙莊嚴路。如掌而平。既無坑坎堆阜。那有荊棘叢生。
0612b23: 草鞋緊峭底直登寶所。楖栗肩橫底肯戀化城。宗侍
0612b24: 者。仔細聽。珍重直透玄關去。莫向他山浪問津。
0612b25: 佛瑞寮元火
0612b26: 這阿師。受性既純。秉質亦朴。接待水雲。大有方略。只
0612b27: 因四大失調。所以疫痢頓作。不解一屙便了。秪管的
0612b28: 的卓卓。直待一息不存。方始捐此皮殼。不須他處覓
0612b29: 真歸。烈火叢中甚寥廓。
0612b30: 聞臨禪人火
0612c01: 生死非有。涅槃非無。爾今撒手。不涉二途。即今歸根
0612c02: 得旨。試看雪點紅爐。便攛下火炬。
0612c03: 靈徹禪人火
0612c04: 汝昔腰包行腳。不識趙州略彴。而今歸到江。方纔
0612c05: 得箇下落。且道落在何處。遂以火炬擲下云。試看末
0612c06: 後這一著。
0612c07: 入塔
0612c08: 踢翻生死岸頭去。倒跨楊岐三腳驢。踏遍諸方無著
0612c09: 處。到頭石室是安居。
0612c10: 密行上座火
0612c11: 生前立行以密。死後存心亦密。透過生死關頭。全不
0612c12: 用一毫氣力。此是老禪一生修行。所以羅羅稱此
0612c13: 為第一。驀攛下火炬云。爍火光中入得身。霎時一雨
0612c14: 清涼出。
0612c15: 救生寺祥生上座入塔
0612c16: 住福隆而福不隆。去救生而生不救。一朝四山相逼。
0612c17: 直得通身漏逗。而今葉落歸根。免得許多生受。遂喝
0612c18: 一喝云。這裏拶得身入。生死門頭自然無咎。福隆祖和尚剃
0612c19: 度。
0612c20: 岳菴禪人請為師萬緣買辦火
0612c21: 十字街頭行貨。識者能有幾箇。汝充買辦三年。絕勝
0612c22: 尋常典庫。而今擺脫萬緣。直達無生一路。乃豎火炬
0612c23: 云。贈君一把無情火。珍重眉毛須照顧。
0612c24: 入塔
0612c25: 樹凋葉落正秋天。體露金風甚可憐。要識轉功就位
0612c26: 句。赤條條地絕中邊。
0612c27: 休微老禪火
0612c28: 這阿師。八十年空門混跡則具體而微。要得圓同如
0612c29: 來毫相。須是翻轉面皮。即今面皮翻轉也。作麼生得
0612c30: 圓同毫相去。遂擲下火炬云。皮膚脫落存真實。不筭
0613a01: 如霜骨一堆。
0613a02: 智善禪人火
0613a03: 不生不滅體。乍雨乍晴天。相將送入紅爐裏。定移短
0613a04: 壽作長年。且畢竟以何為證。驀下火炬云。火裏蟭螟
0613a05: 吞大千。
0613a06: 圓照尼上座火
0613a07: 真心衛護叢林久。此日偏多去後思。生死海原無著
0613a08: 處。涅槃山定有登時。無明斷去憑圓照。覺性澄來在
0613a09: 了疑。要得光前并耀後。丙丁為汝作先馳。
0613a10: 真山禪人火
0613a11: 樹凋葉落。體露金風。生死既幻。涅槃亦空。要識還源
0613a12: 無別旨。全身打入燄爐中。
0613a13: 明通侍者火
0613a14: 一年病得骨如柴。忙裏抽身大不該。今日打翻筋斗
0613a15: 去。再來依樣有黃梅。且道如何是火後事。遂擲下火
0613a16: 炬云。秪有黃金骨一堆。
0613a17: 可仁偉珍二禪人為師本闍黎請入塔
0613a18: 模範叢林已巳四霜。而今失卻戒珠光。縱然直入黃金
0613a19: 國。終是人間小歇場。寶所近。謾慞惶。誰道區區道路
0613a20: 長。踏得故園田地穩。好花何處不馨香。
0613a21: 以聞禪人火
0613a22: 汝號以聞。聞箇甚麼。若謂返聞聞自性。性是甚麼破
0613a23: 草鞋。更云性成無上道。道是甚麼閒家具。如是則二
0613a24: 途不立。中道何依。皮膚脫落盡。惟有一真實。其或未
0613a25: 然。遂擲下火炬云。且向烈燄光中薦取。
0613a26: 泰興如生師為徒碧雲請入塔
0613a27: 嶺梅初放早春天。囑汝歸途好著鞭。既到涅槃山裏
0613a28: 住。定迴短壽作長年。
0613a29: 興化爾聞上座請為師一隱老宿火
0613a30: 者位尊慈。淨修榜樣。一隱昭陽。萬緣俱放。時節到來。
0613b01: 不妨火葬。勝熱門中。十方通暢。燄後真金。全無色相。
0613b02: 濁惡世中留不住。超然直踞蓮臺上。
0613b03: 廣慧園頭火
0613b04: 辛苦司園已巳十年。钁頭翻轉舊時田。而今果滿功圓
0613b05: 也。試看靈苗火裏鮮。
0613b06: 行真隱岳二禪德請為法幢道淇二上座入塔
0613b07: 無縫塔子。徹底玲瓏。湘南潭北。大有家風。黃金國不
0613b08: 離當處。琉璃殿休問別峰。八字打開齊入得。始知萬
0613b09: 類悉和同。
0613b10: 佛選上座請為剃度國清山牧和尚入塔
0613b11: 恭惟山翁法叔和尚緇林名宿。法苑耆年。容止淵秀。
0613b12: 誠堪標榜人天。骨格權奇。儘可規模佛祖。眾首江。
0613b13: 尚存芳躅。堂開台嶺。現有風規。道望方著於遐邇。閒
0613b14: 情早厭乎煩囂。拂袖歸來。便爾趨寂。今則雲龕久閣。
0613b15: 卯塔未營。肩鍬覓靈骨。雖無漸源。卜地得安貞。幸有
0613b16: 妙總。大樹分枝。千花共艷則且置。且返本還源一句
0613b17: 畢竟作麼生道。拈拄杖卓一下云。一錐高卓青山裏。
0613b18: 萬古人傳法脈長。
0613b19: 修方禪人入塔
0613b20: 死生如幻。去來如幻。達者知機。道業自辦。撒手臨岐
0613b21: 雖自由。全身入土尤騰煥。今朝送爾入浮屠。永與雲
0613b22: 山作主伴。
0613b23: 問源侍者火
0613b24: 一聲小玉夢初回。自昔曾經授記來。今日踢翻生死
0613b25: 窟。玄關金鎖應時開。歸去也。莫疑猜。試看南詢小善
0613b26: 財。勝熱門中拶得入。光前絕後實奇哉。
0613b27: 文先副司火
0613b28: 這漢一生孟浪。慣自當仁不讓。雖然歷遍百城。那識
0613b29: 眉橫眼上。今朝撒手臨岐。頓了諸法無相。驀以火炬
0613b30: 掣一下云。聊借此君助一籌。樂邦直達無遮障。
0613c01: 諦瑞玉衡二大德請為恒持禪人火
0613c02: 叢林幹辦。貴在得人。聞汝小子作事任真。方冀為人
0613c03: 出手。不期遽爾抽身。壽既云短。道亦稱貧。不如打箇
0613c04: 筋斗。補拙庶幾將勤。
0613c05: 福山蓮脈上座請為師弟雲開禪人入塔
0613c06: 江上涅槃。山中入塔。若不與麼。終無合煞。有合煞。湘
0613c07: 潭捏聚渾無縫。歸去來兮苔蘚滑。
0613c08: 六和禪德請為道存願修二禪士及錢道人入
0613c09: 塔
0613c10: 以拄杖指靈骨云。一箇曾直山中歲。一箇曾典山中
0613c11: 浴。二人同事復同心。一齊回向普同宿。更有一箇在
0613c12: 家流。形雖混俗心超俗。鬧市紅塵不肯居。一心來住
0613c13: 黃金國。證得分明共一真。不愧如來好眷屬。
0613c14: 嘉定道明禪師請為先慈智庵尼入塔
0613c15: 以拄杖指窣堵波云。此淨法界。一切無礙。今汝安居。
0613c16: 得大自在。殷勤得子。導引歸真。不負佛云。孝名為戒。
0613c17: 還度上座請為眾道人入塔
0613c18: 談真則逆俗。順俗則違真。要得兩不相負。為君大啟
0613c19: 慈門。且真俗不二一句作麼生道。乃卓拄杖一下云。
0613c20: 潭北湘南渾不顧。無影樹下是安身。
0613c21: 四弘禪人請為師秉白上座入塔
0613c22: 綠樹陰濃。青苔日厚。好箇轉身時節。切忌途中逗遛。
0613c23: 不逗遛。急須走。歸到家山即便休。涅槃之樂真稀有。
0613c24: 素修禪人請為卉木莊主入塔
0613c25: 本有家鄉正好住。問君何事去都中。可憐一命無存
0613c26: 也。到底還來入普同。本分事。在己巳躬。葉落歸根信始
0613c27: 通。識得此中真寂滅。石門何藉白雲封。
0613c28: 麗中自筏二禪德送師曹源野鳳和尚入耆宿
0613c29: 塔
0613c30: 曹源一滴。流入三峰。既到祖翁田地。何妨密邇普同。
0614a01: 生死不與清眾隔。從來佛祖有家風。
0614a02: 燦宇王居士率男昇甫請為亡室起棺
0614a03: 佛寶皈誠已巳有年。惟憑一念攝諸緣。蓮花胎育法身
0614a04: 淨。祗樹香培道行堅。立地證真忘久近。還家得路絕
0614a05: 留連。剎那若欲歸安養。努力前途快著鞭。
0614a06: 陶實甫居士為亡男請起棺
0614a07: 曠劫無明最禍根。致令性地日長昏。籲天自昔嗟無
0614a08: 路。叩佛于今幸有門。多生業障。累世冤魂。慈光靜攝
0614a09: 一何存。轉身直入無生國。且待知恩再報恩。
0614a10: 自覺禪人請為師越舟上座火
0614a11: 昨日來汝甚矍鑠。今日去我大驚愕。人命危在呼吸
0614a12: 間。始信佛言良不錯。羅羅兒苦相請。乞我把火焚
0614a13: 皮殼。星已明。日已巳落。看取神光腦後灼。
0614a14: 普同塔眾亡靈鍛骨
0614a15: 大冶紅爐。烹佛鍛祖。任是鐵額銅頭。也知迴避無處。
0614a16: 既無處銷融。頓入不思議。各依諸法空而住。
0614a17: 重聖大德請為母重然比丘尼火
0614a18: 六十三年苦行心堅。一朝撒手冷落秋天。送君咫尺
0614a19: 歸安養。烈火光中綻白蓮。
0614a20: 御輝侍者火
0614a21: 哀哉光侍者。入室經二秋。南陽苦呼喚。只是不回頭。
0614a22: 負汝負吾渾莫論。勝熱門裏且優遊。
0614a23: 緒嶷昆仲請為師智光上座封龕
0614a24: 昔年秉戒共同師。別後天涯各異馳。方慶廣陵重聚
0614a25: 首。那堪今日又分離。恭惟智光戒兄老禪師生緣雙
0614a26: 井。託跡文峰。為人一味謙恭。處己巳多方整密。豈期寶
0614a27: 坊甫畢。法馭俄歸。風號草木以啣悲。雲黯海天而帶
0614a28: 憤。天寧昔稱聯。今處鄰封。聞訃以奔。小展知交之
0614a29: 誼。撫龕而痛。大興風水之哀。今則一龕纔入。兩扇猶
0614a30: 開。且作麼生得團圞無縫去。良久云。聊備玄沙張白
0614b01: 紙。重封密護自安祥。
0614b02: 拈花諸大德請送本師天鏡和尚於月來集入
0614b03: 塔
0614b04: 雲去山河靜。月來天地輝。莫言樓閣閉。彈指得真歸。
0614b05: 恭惟天鏡徹公和尚燈分大樹。法紹拈花。慈雲悲雨
0614b06: 以濟人。玉潔冰清而治己已。變瓦礫成釋梵之宮。生存
0614b07: 至德。幻珠璣為法苑之寶。死有餘光。今者化緣既畢。
0614b08: 樂國方登。且道如何是向去底事。良久云。坐倚蜀崗
0614b09: 存遠脈。行看水匯長流。
0614b10: 徹明上座入塔
0614b11: 春風藹藹。春日熙熙。打開窣堵。送汝安居。卓拄杖一
0614b12: 下云。但向此中能撒手。管保無欲亦無依。
0614b13: 子哲禪德為父母靈骨請入塔
0614b14: 大道不分男女相。一法界中無兩樣。而今且喜得和
0614b15: 同。立地證真成最上。有子能將道事親。殷勤請我開
0614b16: 寶藏。乃卓拄杖云。八字打開解脫門。一朝直入超無
0614b17: 量。子禪以父母二靈骨共貯一袋故云。
0614b18: 天育禪人請為師正倫上座火
0614b19: 行年七十復有一。一命何緣頓了畢。若云障業久難
0614b20: 銷。驀擲下火炬云。試看而今應手爇。
0614b21: 重純重瑞二禪人請為師道勤尼上座火
0614b22: 人向龍華會裏來。汝從龍華會裏去。雖然撩起貴便
0614b23: 行。可惜不會末後句。末後句。為君舉。火燄今朝轉法
0614b24: 輪。幾人到此得公據。
0614b25: 不昧大德火
0614b26: 寶戒未登。涅槃先證。撒手便行。急如律令。此去南方
0614b27: 遇丙丁。不須更問安身立命。
0614b28: 頂生禪人請為涵輝惠遠二上座靈骨入塔
0614b29: 葉落歸根。來時無口。盧老風規。汝曾會否。一齊送向
0614b30: 窣堵波。再來須打箇筋斗。
0614c01: 定元上座請為了空禪人火
0614c02: 四大本空。五蘊非我。一法既無。何用真火。乃擲下火
0614c03: 炬云。人義道中。無可不可。
0614c04: 不夜禪人請為師祖密岫上座火
0614c05: 昔年已巳登戒品。今冬復入經堂。三會龍華取證。六時
0614c06: 梵貝敷揚。方期勝事成就。豈意病入膏肓。以火炬掣
0614c07: 一下云。宿障新殃俱掃盡。不勞乞火去南方。
0614c08: 學及上座請為徒遜庵書記火
0614c09: 廬嶽人來秋暮天。兄亡弟哭甚堪憐九月念七庵聞廬山祖西堂訃。
0614c10: 痛哭不已巳。而今弟去何人哭。午夜寒燈只老禪庵受業師住天寧。
0614c11: 惟我法侄書記禪師。氣類寒雲。形同槁木。印心于萬
0614c12: 杉寺裏。脫于大樹堂中。峻機無敵。當仁不讓。于師
0614c13: 處眾存誠持節。堪標于世。大祖父之門。專期異日。發
0614c14: 爨桐之淚。頓見今朝。嗚呼。公于生死為游戲。何有罣
0614c15: 礙。但我念法社孤冷。寧無慘傷。今則鳥獸未鳴。雲天
0614c16: 先泣是日大雨雪。且全身入火一句又作麼生道。遂擲下
0614c17: 火炬云。鍛後精金無色相。須知別有好風光。
0614c18: 受庵維那請為師靜修老宿火
0614c19: 蕭蕭老衲。密密靜修。涅槃未證。生死先遊。踢倒玄關
0614c20: 撒手去。聖不管兮凡不收。且道如何是他脫體無依
0614c21: 一句。擲下火炬云。紅爐燄裏看優遊。
0614c22: 古壇比丘尼封龕
0614c23: 以拄杖指靈龕云。此處沒障。難多吉祥。汝住此。得安
0614c24: 祥。說甚古壇月冷。雲樹孤芳。但自回頭看本地。天然
0614c25: 一片好風光。即今末後一句。為禪極力提綱。從來不
0614c26: 用無鬚鎖。只是玄沙紙半張。
0614c27: 劉子卿護法率令嗣瞻麓請為先妣宋太夫人
0614c28: 起棺
0614c29: 芳樹鳥啼春夢醒。蓮臺人接雨花忙。乘時好自歸安
0614c30: 養。休認娑婆為樂邦。急進步。莫徬徨。香花一路列成
0615a01: 行。頭頭盡是金仙境。吉蔭兒孫萬祀昌。
0615a02: 調甫居士生前有願。欲葬三寶地。今於本寺東
0615a03: 園覓得片地。當下葬時。其嗣惟龍請為掩土
0615a04: 這一片地。乃是過去諸佛之所住處。其基堅固。金剛
0615a05: 所成。黃金以為殿宇。白玉用作階砌。非證惟心。淨土
0615a06: 者不能有此最吉祥報。況乎溝左繞。梅嶺右盤。永
0615a07: 為安貞應地者哉。調甫居士今得其正脈。從此蔭兒
0615a08: 孫則兒孫蕃盛。植福德則福德昌隆。蓋生前有願。沒
0615a09: 後不忘。乃爾茲者承諸寶眷請法之誠。不妨更資一
0615a10: 偈。憶昔古靈山。金仙曾有記。調甫大居士。超然登佛
0615a11: 地。
0615a12: 慧照寺行震行靈二法嗣為師大鑑和尚請封
0615a13: 龕
0615a14: 六年駐錫淮南寺。剪棘披荊道力宏。最惜功程尚未
0615a15: 半。那堪願海忽先傾。恭惟慧照堂頭和尚江門嫡子。
0615a16: 弁嶺親孫。應運住名藍。不憚捍勞忍苦。存心荷祖道。
0615a17: 寧辭旰食宵衣。變瓦礫為釋梵之宮。機緣湊矣。芟荊
0615a18: 蓁作象龍之窟。報齡促焉。正期慧照長懸。豈意神光
0615a19: 忽斂歛。水人天咸添慘戚。蜀崗風月頓減清輝。雖然
0615a20: 善知識以生死為遊戲之場。故長沙岑大蟲云。不識
0615a21: 金剛體。卻喚作緣生。十方真寂滅。誰在復誰行。諸人
0615a22: 若委悉。則慧照一靈長在。如其不爾。良久云。殷勤且
0615a23: 為扃雲戶。留契湘潭無縫機。
0615a24: 
0615a25: 
0615a26: 
0615a27: 
0615a28: 
0615a29: 
0615a30: 雨山和尚語錄卷第二十終
0615b01: 揚州天寧雨山思和尚塔銘并序
0615b02: 震旦初祖圓覺大師曰。達大道兮過量。通佛心
0615b03: 兮出度。不與凡聖同躔。超然名之曰祖。故凡紹
0615b04: 斯位者類多乘願命世。亞聖大人。故能俛仰以
0615b05: 超諸有。談笑而起真宗。住法王家。持法王令。廣
0615b06: 大以存心。勤苦以立教。接從上之脈。傳無盡之
0615b07: 燈。道契
0615b08: 宸衷。名滿天下。近世若我雨山和尚思公者。固無忝
0615b09: 於超然過量之稱矣。公名上思。字雪悟。晚號雨
0615b10: 山。族出泰州於氏。其先本吳人。明初遷於海陵。
0615b11: 遂為泰州著姓。公生而凝重。不類常童。稍長益
0615b12: 自異。雅慕空宗。志存向上。乃走郡之天寧。以圖
0615b13: 出世。時方丈恒和尚繼靈隱老人法化。大唱臨
0615b14: 濟之道於淮南。衲子趨承無間。遐邇大江以北。
0615b15: 使三峰一燈炳耀不絕者。實自茲始。公以初機
0615b16: 跌蕩爐。疑情猛烈。寢食幾廢。恒每示以本色
0615b17: 鉗鎚。恍然有得。時萬杉璞和尚居西堂。重與勘
0615b18: 辨。極稱賞之。公時猶布巾芒屩。若盧行者之在
0615b19: 黃梅。眾無知者。嗣後始就淨業菴。禮新開上人
0615b20: 薙染。從恒和尚而納具焉。未幾腰包南邁。謁具
0615b21: 老人於靈隱。俾居近侍親炙。休光敏勵。操持溫
0615b22: 研不替。老人一日顧謂曰。子之因緣合在天寧。
0615b23: 亟行無滯。為我子。為我孫。均不失為老僧印下
0615b24: 物也。公即日禮辭北返。恒遙見。喜曰。吾待子久。
0615b25: 不意遲至今日。複子纔放。即命領職。公愈謙抑。
0615b26: 痛自鍼砭。去優居匱。舍佚就疲。食不充腴。衣常
0615b27: 垢敝。荷眾忘形。混諸勞侶。其詣穩實。其學精深。
0615b28: 間常語其同事曰。實際理地。著箇元字。早是涴
0615b29: 汝胸臆。佛事門頭纔捨一法。不名滿足菩提。我
0615b30: 非作業求佛。直欲自充其不欺之力耳。聞者無
0615c01: 不歎服。由是恒和尚益加器重而心有所屬矣。
0615c02: 比承記。遠即匡廬。危坐孤峰。嗒焉喪我。下顧
0615c03: 塵寰。蠻爭觸鬥。恍煙雲之聚散。曾無累於虛明。
0615c04: 如是者十年。名藍爭欲致之。翹企而莫可得。歲
0615c05: 丙午。聞恒和尚示寂。奔赴天寧。暫留謝墅。旋應
0615c06: 延令慶雲之請。至則機用超然。說法充貴。諸方
0615c07: 咸知宗門有人。而公忽厭塵囂。思歸舊隱。由彭
0615c08: 蠡復匡廬。雪被冰床。刀耕火種。仰追古德住山
0615c09: 家風。不肯呈身自鬻。學者非忘名位甘枯寂者
0615c10: 不至也。既遷東鼓之法輪。舒城之白雲。皆不事
0615c11: 緣。飾以道自娛。惟用本分接人。有識者甚稱其
0615c12: 得宗師體裁。康熙壬戌戍。維揚檀越諸山耆舊僉
0615c13: 議天寧一席非公不能振起。乃削牘命使遠致
0615c14: 懇誠。公念祖席不可久虛。輿情亦難終負。遂幡
0615c15: 然而起。舒城善信擁道遮留。公以軟言慰諭。人
0615c16: 得歡心。無不望塵下拜。刻頃致米千斛。即此可
0615c17: 想見其平居善誘。慈惠及人之深矣。天寧恒和
0615c18: 尚唱滅。繼席者擇乳未精。典型幾覆。公一至而
0615c19: 翕然稱善。風動江淮。摧闢振興。不資餘力。山門
0615c20: 內外。百廢具舉。見者恍疑彌勒從天而降。若移
0615c21: 兜率於人間也。甲子十月。
0615c22: 聖駕南巡至揚州。羽衛陳設。首幸天寧。公率萬指出
0615c23: 迎。威儀整肅。閒假如常時。奏對詳明。
0615c24: 皇情大悅。乃御書蕭閒二字以賜。臨行又命侍衛齎
0615c25: 金飯僧。公乃肇啟龍華。仰酬
0615c26: 帝德。撾鼓陞座。具表謝　恩。　上復降旨賜額。仍用
0615c27: 天寧名字。人咸以為希有遭逢。近世罕匹。公道
0615c28: 力堅。凝不撓于物。雖造次危疑之際。泰宇自定。
0615c29: 紛然酬應中揮筆作書。事理條達。綽有餘裕。雅
0615c30: 度汪洋。眾莫得而涯量也。昭陽檀護念公度世
0616a01: 利生之心肫肫如不容己已。又復愍其勤苦。乃私
0616a02: 相謂曰。吾鄉菰蒲煙水。鷗鷺可盟。有菴極樂者。
0616a03: 足可為公逸老地。吾輩亦得藉以稱青松社主。
0616a04: 不可俾濂溪。佛印獨專美于當年。因力致之。公
0616a05: 亦欣然而往。席未暇煖。而海虞三峰之命旋至。
0616a06: 公復念漢祖舊庭。眾方歸我。雖欲自愛如慧命。
0616a07: 何同香象之截流。徑趨彼岸。若神龍之降澤。豈
0616a08: 揀枯枝。沛法雨之滂沱。起祖華之憔瘁。雖病者
0616a09: 自敗其根莖。然弱者已超於兔馬。繼往開來。厥
0616a10: 志甚偉。而維揚都人士重復致書。再申勸請。謂
0616a11: 道因人重根本。詎可輕移。地以江分彼此。安能
0616a12: 兼顧。即欲大功不宰。退己已讓人。更期古路重揚。
0616a13: 光前裕後。公韙其說。聿來蕪城。揚當南北要衝。
0616a14: 舟車畢至。日未盥漱。戶履已盈。公素以荷法為
0616a15: 己巳任。始終不少懈息。有以假雞自雄。惑世亂真
0616a16: 者。據關勘覈。殺活全提。要必死盡偷心而後放
0616a17: 行。卒以勞瘁致疾。醫不能治。遂屏息諸緣。揮斥
0616a18: 藥餌。惟囑左右黽勉進修。以護惜常住為念。餘
0616a19: 皆置而不問。一日忽問侍者。今日是幾。侍者祗
0616a20: 對甫畢。乃遽起沐浴。泊然而化。實康熙戊辰仲
0616a21: 春二月二十五日也。壽五十有九。臘三十九夏。
0616a22: 嗣法門人廣元等前後十二人。手度弟子若干
0616a23: 人。受具戒者若干人。至若虛往實歸。仰沾法利
0616a24: 者不可以數計。示寂之明年。塔全身於寺之西
0616a25: 北隅。生平著述有九會錄行世。元繼席住山。能
0616a26: 體先志。具狀來乞塔上之銘。余請授之顯者。元
0616a27: 以余知公最深。辭不獲命。乃次其行略。序而銘
0616a28: 之。銘曰。
0616a29: 赫赫三峰法弘濟上日月昏衢雷霆幽壤
0616a30: 篤生二靈內安外攘出其門者咸稱法將
0616b01: 玉紹洪基實維恒師公稱令子左右成褫
0616b02: 峻機雄辨度越今時譬彼騏驥絕塵而馳
0616b03: 衣法南行廬峰遯跡有類盧能追奔莫及
0616b04: 蛇虎為鄰猿鳥共息遐哉古風萬仞壁立
0616b05: 江南淮北時至理彰要津坐斷驗徹諸方
0616b06: 妖狐屏絕宵魅潛藏得大自在巍巍法王
0616b07: 道契宸衷燈傳熙世御墨飛揚天心眷注
0616b08: 漳璉榮褒藤嵩偉樹異數偶同人莫能喻
0616b09: 化緣已巳畢唱滅雙林藏身無縫誰是知音
0616b10: 山輝玉韞川媚珠沉一錐獨拔離去來今
0616b11: 　臨濟三十三世嗣祖沙門前住靈巖華山曉青撰
0616b12: 　　　　　嗣法門人師昂元　耳圓音　懶餘勤
0616b13: 　　　　　　　　　智勝慧　根潔蓮　月嶠璉
0616b14: 　　　　　　　　　弘泰證　受菴明　豁菴徹
0616b15: 　　　　　　　　　珊輝秀　旦文震　勇徹
0616b16: 賜進士出身吏科掌印中正五品加四級侍
0616b17: 　經筵前福建道監察御史戶部山東清吏司郎中
0616b18: 　　郡人李宗孔篆額
