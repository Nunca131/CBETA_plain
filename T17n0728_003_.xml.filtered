0469c01: 
0469c02: 諸法集要經卷第三
0469c03: 
0469c04: 觀無畏尊者集
0469c05: 西天譯經三藏朝散大夫
0469c06: 試鴻臚卿宣梵大師賜紫
0469c07: 沙門臣日稱等奉　詔譯
0469c08: 不放逸品第六之餘
0469c09: 於善當奉行見惡則如毒
0469c10: 故說此放逸為第一險道
0469c11: 彼放逸眾生為美言所誑
0469c12: 常迷醉其心於苦唯己分
0469c13: 不怖於苦惱不求天快樂
0469c14: 由無智觀察與傍生無異
0469c15: 於飲食婬欲其心無暫捨
0469c16: 如是諸有情則同其畜類
0469c17: 樂著嬉戲者住琰摩口中
0469c18: 彼死即現前是苦難堪忍
0469c19: 眾生心放逸樂壞即夭喪
0469c20: 由彼放逸故終為死磨滅
0469c21: 唯有一善法令壽命安隱
0469c22: 復能生諸天說名不放逸
0469c23: 放逸不放逸生過失功德
0469c24: 善惡皆由心解縛亦如是
0469c25: 眾生不了知快樂如冤害
0469c26: 彼意極愚癡遠離於佛智
0469c27: 放逸如毒樹聳幹有其三
0469c28: 為彼老病死常依止而住
0469c29: 具足修正行不為彼所侵
0470a01: 智者處輪迴常樂不放逸
0470a02: 若樂不放逸則離諸過咎
0470a03: 解脫諸恐怖得最上快樂
0470a04: 若具放逸者我則生怖畏
0470a05: 彼若有解脫於樂不須斷
0470a06: 由貪起放逸當墮蓮華獄
0470a07: 彼於欲自在常止住其中
0470a08: 若住於放逸生四種顛倒
0470a09: 能壞於善行如世間冤害
0470a10: 無量諸疑惑恐怖常逼切
0470a11: 流轉生死中皆由放逸行
0470a12: 此一放逸行常樂諸欲樂
0470a13: 則遠離一切無漏清淨法
0470a14: 諸天放逸故展轉無窮極
0470a15: 愚癡不厭離何由得寂靜
0470a16: 離染污思惟其心則寂靜
0470a17: 能利於自他無復諸熱惱
0470a18: 諸天著欲樂所得何曾見
0470a19: 是樂有為生無常不久住
0470a20: 此有為色相決定而破壞
0470a21: 彼樂若壞時則生於苦惱
0470a22: 若人於欲境放逸心狂亂
0470a23: 決定有乖離後受於熱惱
0470a24: 於五欲境界貪愛得自在
0470a25: 彼欲誑諸天放逸則隨轉
0470a26: 若人作放逸是諸難根本
0470a27: 於財起貪求廣造諸不善
0470a28: 若人於此生具足諸快樂
0470a29: 當隨智惠行如魚逐流水
0470b01: 諸天若放逸為女色所伏
0470b02: 則為彼燒然常受於苦惱
0470b03: 是故諸天人一心當遠離
0470b04: 於意常止足不為欲所縛
0470b05: 愚癡迷罪福不知法非法
0470b06: 此人於涅盤少分不可得
0470b07: 於輕重律儀及甚深法要
0470b08: 而常樂修習則獲彼安樂
0470b09: 常樂宣正法滌除諸垢穢
0470b10: 不作放逸行則常獲妙樂
0470b11: 昔樂行放逸常迷醉愚癡
0470b12: 若天若世人皆不應親近
0470b13: 造放逸過失未曾有間斷
0470b14: 彼人命欲終則趣於惡道
0470b15: 此說彼放逸於理非和合
0470b16: 諸天常癡迷當墮於地獄
0470b17: 諸天欲所迷非愛而生愛
0470b18: 癡暗不覺知何有於少樂
0470b19: 諸天於五欲常樂著迷醉
0470b20: 如彼生盲人不見於正道
0470b21: 由彼心散亂不生真實見
0470b22: 放逸鎮燒然是故當遠離
0470b23: 意地諸善法由放逸破壞
0470b24: 八聖道昭然畢竟無能見
0470b25: 是放逸為毒能壞十善法
0470b26: 如是放逸者失四種禪定
0470b27: 諸佛離五欲常讚不放逸
0470b28: 是身老死侵當厭離放逸
0470b29: 放逸唯有苦離此即解脫
0470c01: 為放逸所牽無智不能斷
0470c02: 不放逸最勝諸天樂親近
0470c03: 若作放逸者定知當退沒
0470c04: 一切諸眾生輪迴不解脫
0470c05: 由放逸索縈纏難出離
0470c06: 造惡則無福作善非招罪
0470c07: 放逸諸有情常生顛倒見
0470c08: 云何為罪福非世俗所說
0470c09: 智者善明了不讚於放逸
0470c10: 諸天若放逸則減失善業
0470c11: 當知此惡因定招於苦果
0470c12: 若意著諸欲暫時生少樂
0470c13: 則為彼破壞退失生大苦
0470c14: 境界常現前愚夫不厭足
0470c15: 癡迷著女人則見其墮落
0470c16: 由貪生放逸習近諸女人
0470c17: 於己命終時彼則咸觀看
0470c18: 諸天若退沒獨逝而無侶
0470c19: 唯有善惡業於後而隨逐
0470c20: 遠離彼惡作善修諸善行
0470c21: 棄捨斯過咎常樂不放逸
0470c22: 放逸輪迴本離此為寂靜
0470c23: 彼二種差別此說其自相
0470c24: 智者常思惟樂修於諸善
0470c25: 正人依法行則無於少苦
0470c26: 眾生處輪迴皆隨於自業
0470c27: 云何彼世間為放逸破壞
0470c28: 放逸第一縛復能壞諸善
0470c29: 為彼墮落因作地獄苦本
0471a01: 顯示一放逸為諸苦惱因
0471a02: 若樂饒益者常離彼過失
0471a03: 若離於放逸得至不死處
0471a04: 由不放逸故則近菩提道
0471a05: 若樂不放逸住最上涅盤忍澂師校刻本作槃盤
0471a06: 故說彼放逸為其墮落因
0471a07: 若人作放逸此惡無過上
0471a08: 為世所欺輕死墮餓鬼趣
0471a09: 若樂於放逸則生彼顛倒
0471a10: 由如是業果隨生死流轉
0471a11: 彼地獄熾火常燒放逸人
0471a12: 若樂解脫者則捨於放逸
0471a13: 若人離放逸則生於明智
0471a14: 永斷於諸惑常受彼妙樂
0471a15: 眾生心散亂為業而纏縛
0471a16: 流轉三有中當樂不放逸
0471a17: 於苦謂為樂樂壞生於苦
0471a18: 夫死轉為妻當樂不放逸
0471a19: 妻死或為母母死或為妻
0471a20: 於此流轉中當樂不放逸
0471a21: 放逸能生貪由貪復生恚
0471a22: 為過患之源沈輪於惡道
0471a23: 放逸不放逸智者皆不著
0471a24: 此最上安隱昇智慧樓閣
0471a25: 若能離放逸善住安樂處
0471a26: 為大智丈夫速證真常果
0471a27: 示放逸過失與道極相違
0471a28: 則斷法橋梁壞善心種子
0471a29: 能壞解脫法引生諸妄念
0471b01: 墮彼險惡趣皆從放逸起
0471b02: 自不求利益為他人所棄
0471b03: 無言無所作彼則如死者
0471b04: 雖具天形質愚癡同畜類
0471b05: 常居放逸中作歌舞戲笑
0471b06: 若人著放逸即趣三有海
0471b07: 滅已復還生悉見其破壞
0471b08: 由此造諸罪為業所纏縛
0471b09: 放逸轉為冤違背諸善法
0471b10: 是業不住內亦不在於外
0471b11: 當知放逸者皆由心破壞
0471b12: 於最上境界其心無厭足
0471b13: 樂歌舞嬉戲不知墮滅處
0471b14: 愚癡放逸者以怖為歡悅
0471b15: 彼天同生盲不知道非道
0471b16: 由彼放逸行從諸禪墮落
0471b17: 輪轉欲界中馳流於五趣
0471b18: 若住無色界獲四種空定
0471b19: 由行放逸故流轉於世間
0471b20: 周流三界中愚癡無知覺
0471b21: 放逸為桎梏愛索而纏縛
0471b22: 若墮諸惡道常飢渴恐怖
0471b23: 由彼放逸行不生於悔惱
0471b24: 若心生苦惱則為愛別離
0471b25: 故如來所訶常遠於放逸
0471b26: 由彼放逸芽滋長老病死
0471b27: 是三種苦惱能壞諸眾生
0471b28: 又如彼大地能生其藥草
0471b29: 彼放逸愚夫則增長諸惑
0471c01: 放逸如毒苗出生諸懈怠
0471c02: 飲酒著女色共遊戲境界
0471c03: 放逸為極苦不放逸最樂
0471c04: 放逸不放逸於此善分別
0471c05: 假使百千俱胝劫墮於惡趣受極苦
0471c06: 是故不應作放逸則同諸佛超彼岸
0471c07: 訶厭五欲品第七
0471c08: 欲為第一誑於彼無作意
0471c09: 是諸地獄因輪迴深險縛
0471c10: 若人著諸欲則受無邊苦
0471c11: 常為欲蛇害何有於少樂
0471c12: 寧以利刀劍而自斷其舌
0471c13: 不應以少言而談於欲事
0471c14: 眾生貪所欺瞋恚常燒煮
0471c15: 愚癡所降伏於欲常讚美
0471c16: 多造於惡行而得欲少味
0471c17: 由縱彼貪癡不了苦為苦
0471c18: 彼欲無形色快樂無有常
0471c19: 為最極惡因然後當遠離
0471c20: 眾生由起貪常墮於惡趣
0471c21: 若能離彼過則無地獄怖
0471c22: 獄中生惡火欲火悉同等
0471c23: 是故當一心常生於厭怖
0471c24: 常愛樂解脫遠離於彼欲
0471c25: 破壞不善法如日除黑暗
0471c26: 彼愚癡凡夫諸根著境界
0471c27: 由意生愛樂即墮於惡趣
0471c28: 由彼五境界五根生愛著
0471c29: 須臾貪火然於欲而無足
0472a01: 又彼諸有情而生於貪火
0472a02: 和合則熾盛離散則無有
0472a03: 若離欲境界彼無由得起
0472a04: 是火極險惡常應生遠離
0472a05: 如木無分別從愛河而流
0472a06: 彼愛復如酥沃之增熾焰
0472a07: 是貪火猛毒能燒於一身
0472a08: 棄捨於名色彼火則不忍澂師校註曰滅疑然滅
0472a09: 又如世間火見已咸生畏
0472a10: 貪火極洞然何不生驚怖
0472a11: 從彼五根起五境而圍繞
0472a12: 愛力疾如風燒彼多貪者
0472a13: 境界如稠林深險難出離
0472a14: 為彼貪所燒如火然槁木
0472a15: 是貪欲熾火隨境界增長
0472a16: 彼貪者無知以苦而為樂
0472a17: 世火益光明貪火增黑暗
0472a18: 是境界如冤智者當遠離
0472a19: 若人於境界見已當如毒
0472a20: 暫生於少樂然後受極苦
0472a21: 非此世他世亦無初中後
0472a22: 如是欲境界云何有快樂
0472a23: 是諸愚癡者多樂著嬉戲
0472a24: 於境界無厭如火焚草木
0472a25: 由於境無厭則為彼欺誑
0472a26: 常處生死中不知其過失
0472a27: 著欲飛禽行彼決定愚癡
0472a28: 如是諸天人不及禽等類
0472a29: 猶如劫盡時日炙海令竭
0472b01: 百千俱胝劫觀色而無厭
0472b02: 彼海尚有竭天雨能充滿
0472b03: 眼視諸色相未曾有厭足
0472b04: 於欲若無厭於樂何分別
0472b05: 彼若足無貪則遠離憂惱
0472b06: 如摩羅耶山悉產旃檀木
0472b07: 愚者伐為薪復以營田畝
0472b08: 欲為第一誑虛妄不堅牢
0472b09: 如乾闥婆城亦如於夢境
0472b10: 如幻如聚沫如金播歌果
0472b11: 暫生於美味著欲亦如此
0472b12: 智者真實見離愛則無苦
0472b13: 為彼愚癡者顯示其惡果
0472b14: 欲如世間毒造作一切罪
0472b15: 如所得思惟後復為破壞
0472b16: 意著欲無厭復以欲為冤
0472b17: 彼天命終時即墮於地獄
0472b18: 欲為世間毒亦如一電光
0472b19: 愚癡著女色如魚逐浪轉
0472b20: 常思惟增長前後際不善
0472b21: 著欲如熾火智者當遠離
0472b22: 若隨其親近則彼彼增長
0472b23: 欲火極燒然觸則受楚毒
0472b24: 了知此欲火智者常遠離
0472b25: 若離於彼欲決定獲安隱
0472b26: 彼無數百千那由佗天眾
0472b27: 由愛樂五欲為獄火燒煮
0472b28: 欲如火如毒當離求安樂
0472b29: 為彼地獄因是故應棄捨
0472c01: 於欲得自在如不見不聞
0472c02: 由不著彼故無苦無逼惱
0472c03: 於欲不應作亦勿意思惟
0472c04: 著欲諸天人為彼火所害
0472c05: 從無始輪迴欲冤從心起
0472c06: 於愛若解脫彼欲則無有
0472c07: 彼染濁苦果從愛欲而生
0472c08: 若於欲解脫則得上妙樂
0472c09: 智者依於欲於欲而無愛
0472c10: 由離彼癡故得證真常處
0472c11: 暫生於適悅後受諸楚毒
0472c12: 於欲起染著則趣於地獄
0472c13: 是中生愛樂剎那樂非有
0472c14: 若離垢寂靜得至不滅處
0472c15: 智者初中後以欲而莊嚴
0472c16: 云何彼愚夫於欲而耽著
0472c17: 是欲如毒苗觸則生熾火
0472c18: 於彼生愛樂則為毒所害
0472c19: 如火加於薪其焰常不滅
0472c20: 若樂彼欲者則增於熱惱
0472c21: 如蛾見燈焰不知燒其身
0472c22: 彼愚癡眾生著欲亦如是
0472c23: 若人著貪欲常為彼燒煮
0472c24: 畢竟無知覺與燈蛾相似
0472c25: 是故彼諸天捨欲求佛智
0472c26: 放逸當自損今生勿虛擲
0472c27: 常樂著諸欲減失於善業
0472c28: 為癡所欺誑後當墮地獄
0472c29: 如毒樹開花遊蜂而競採
0473a01: 愚癡著欲人受用以為樂
0473a02: 彼蜂由食毒其命復何有
0473a03: 欲毒損眾生永壽極難得
0473a04: 又彼地獄火由欲而燒然
0473a05: 是火滿其中燒諸天等類
0473a06: 餓鬼飢渴逼復為火所燒
0473a07: 於彼畜生中樂尋求損害
0473a08: 餘一切世間皆依欲而住
0473a09: 是火普遍起燒諸迷欲者
0473a10: 心常於境界耽迷復輕動
0473a11: 愚者若明了得離彼危苦
0473a12: 是心著諸欲不知其險難
0473a13: 常處欲瀑流則生於苦惱
0473a14: 諸天性怯弱著欲生狂亂
0473a15: 由斯心動轉不知大恐怖
0473a16: 諸天耽五欲常生於固護
0473a17: 無智不棄捨後當生憂悔
0473a18: 是心常癡暗於境不明了
0473a19: 彼欲極過患暫生於適悅
0473a20: 於若干百千無量俱胝數
0473a21: 皆由欲破壞於心不防護
0473a22: 為欲境所縛當受地獄報
0473a23: 以意善修作畢竟當遠離
0473a24: 由先起貪染復作彼瞋行
0473a25: 因愚癡所迷則同於畜類
0473a26: 愚夫沒欲中由欲復癡醉
0473a27: 猶如彼飛蛾終為火所害
0473a28: 彼諸天形色著樂而破壞
0473a29: 為彼欲所降決定當墮落
0473b01: 眾生為欲誑則生於癡迷
0473b02: 由愛索所牽則墮於惡道
0473b03: 若怖彼險惡自作於善利
0473b04: 以意寂靜故不生於熱惱
0473b05: 若樂欲境界疑惑則增長
0473b06: 漸生諸過患如風鼓其火
0473b07: 欲火常燒然彼樂速遷滅
0473b08: 常真實思惟不著於境界
0473b09: 若人於欲境其心生迷亂
0473b10: 境界常現前是彼愚癡行
0473b11: 無智著境界不生於厭離
0473b12: 如薪投火中因風則熾盛
0473b13: 諸天由彼貪常著於欲樂
0473b14: 愚癡不厭捨由是而退沒
0473b15: 若人於欲境心常生繫念
0473b16: 為別離苦惱長時而燒煮
0473b17: 天中妙欲樂當為愛別離
0473b18: 是苦勝人間不及其少分
0473b19: 諸天受欲樂如魚居水中
0473b20: 心境若俱亡彼貪則不起
0473b21: 若人於欲境常愛樂親近
0473b22: 其心不防護長時苦不斷
0473b23: 由樂著諸欲不畏其苦果
0473b24: 彼暗鈍無知後受極險難
0473b25: 欲為患尤重暫能生少樂
0473b26: 此為不淨行引導於惡趣
0473b27: 若人無智眼於欲常愛念
0473b28: 亦如彼盲者墮險而無捄
0473b29: 彼著欲眾生少味而多怖
0473c01: 猶如尋香城暫有即無處
0473c02: 放逸生喜悅展轉而愛樂
0473c03: 諸天癡所迷不生於覺悟
0473c04: 於境界生貪彼欲即隨轉
0473c05: 不知大苦報決定而自受
0473c06: 若人於五欲常樂著嬉戲
0473c07: 當墮彼惡道愚癡徒後悔
0473c08: 若離癡境界不為欲火燒
0473c09: 於正行勤修則得最上樂
0473c10: 以世間欲境比清淨妙樂
0473c11: 於十六分中而不及其一
0473c12: 若人心著欲此欲實非樂
0473c13: 速趣地獄中於苦而有分
0473c14: 設於百千劫著欲亦無足
0473c15: 常求欲境界何曾有樂處
0473c16: 若於欲作意剎那則增長
0473c17: 諸天及世人八由此而墮落
0473c18: 於欲常耽迷為最極險惡
0473c19: 若不生遠離則為彼滅壞
0473c20: 是眼猶若海觀色無滿足
0473c21: 於最上美味舌嗜而無厭
0473c22: 鼻嗅諸妙香於彼常不捨
0473c23: 由觸生快樂彼意則無盡
0473c24: 於美妙音聲耳聞極愛樂
0473c25: 意著於法塵未曾而暫捨
0473c26: 是六根輕動譬之彼惡馬
0473c27: 著欲境無厭常如其飢渴
0473c28: 諸天著五欲如火益乾薪
0473c29: 火性本熾然無足亦如此
0474a01: 是六根熾火無始常燒然
0474a02: 愚夫無覺知貪迷如悶絕
0474a03: 當知彼欲樂則為地獄因
0474a04: 欲起貪心如蛇動其舌
0474a05: 又如彼盲者無目亡諸欲
0474a06: 彼若起尋求則墮於地獄
0474a07: 非由無目故能離欲境界
0474a08: 具眼修正行則越彼惡趣
0474a09: 樂行非義利造諸不善業
0474a10: 於欲心無厭是人墮惡道
0474a11: 若人著於欲眾苦由之生
0474a12: 暫捨還追求彼無識無智
0474a13: 欲初如親友後則為冤敵
0474a14: 如金播歌果食已即為害
0474a15: 無量諸眾生著欲而墮落
0474a16: 如逝水無迴彼樂亦無異
0474a17: 受用諸快樂園林勝境界
0474a18: 於彼若無貪常生安隱處
0474a19: 若人耽欲味放逸心狂亂
0474a20: 樂壞苦現前彼不生後悔
0474a21: 由先善業力感形色姝好
0474a22: 是故彼諸天各生於愛樂
0474a23: 是欲境無常決定當離散
0474a24: 諸有具智人於欲而不亂
0474a25: 此身何所堪無智生愛樂
0474a26: 常造不善因況復未來苦
0474a27: 彼愚癡凡夫常貪於欲味
0474a28: 初雖有少樂後當唯有損
0474a29: 如是彼聲色體性能生惑
0474b01: 愚者為彼牽則趣其險道
0474b02: 若人於欲味心常生渴愛
0474b03: 彼唯苦非樂智者當遠離
0474b04: 如虛空降雨能益於河流
0474b05: 諸天沒欲中唯增於熾盛
0474b06: 如魚居水中猶生其渴愛
0474b07: 彼著樂諸天無厭亦如是
0474b08: 如彼虛空界邊際不可得
0474b09: 於欲生貪人境界何窮盡
0474b10: 如海騰波濤其水常充滿
0474b11: 愚癡著欲人彼心常不足
0474b12: 愚者常思惟未得諸欲境
0474b13: 已得則堅著如貪味流涎
0474b14: 欲能生熱惱為極惡過患
0474b15: 此滅彼復生非寂靜境界
0474b16: 是欲唯損害棄此名丈夫
0474b17: 己若有衰危彼則咸捨去
0474b18: 於境界無厭於樂亦無足
0474b19: 智者善思惟應常生遠離
0474b20: 境界為苦因寂靜為樂本
0474b21: 離境界毒蛇當親近寂靜
0474b22: 欲能生大怖刑戮及重病
0474b23: 由彼貪因緣隨輪迴流轉
0474b24: 無量百千生聚已復還散
0474b25: 唯諸佛世尊真實悉知見
0474b26: 世間出世間種種諸快樂
0474b27: 由彼著欲故悉皆為散壞
0474b28: 愚人心著欲顧戀不能捨
0474b29: 彼為癡所盲何能發明惠
0474c01: 惡言聞若讎於此人皆怖
0474c02: 欲境如深冤云何不遠離
0474c03: 愚夫著彼欲則為欲火燒
0474c04: 不生厭患心後受於苦報
0474c05: 譬如大火聚見者咸生怖
0474c06: 欲境常熾然云何樂親近
0474c07: 是身筋連持深可生厭離
0474c08: 復為欲所迷如索而纏縛
0474c09: 如金播歌果紅色味甘美
0474c10: 食則生損惱著欲亦如是
0474c11: 如蛾撲燈焰則為彼所燒
0474c12: 著欲諸眾生由之而破壞
0474c13: 彼無識愚夫於欲而稱譽
0474c14: 是欲如熾火觸則為燒然
0474c15: 如鹿為渴逼奔趣於陽焰
0474c16: 由隨彼貪心妄求於快樂
0474c17: 諸天著妙欲則無有厭飫
0474c18: 諸惑由之生何能得寂靜
0474c19: 現雖生少樂於後則為苦
0474c20: 諸天欲境牽其心常散亂
0474c21: 於種種境界耽染心迷醉
0474c22: 命盡業相隨決定無疑惑
0474c23: 眾生死將至無不生惶怖
0474c24: 由著欲境界及死無依怙
0474c25: 愛別離苦惱皆由欲所生
0474c26: 諸天當了知不應心戀著
0474c27: 是欲非義利生無常恐怖
0474c28: 彼愚癡凡夫愛樂而親近
0474c29: 由增上癡迷為貪火燒煮
0475a01: 無正念思惟於欲無厭怖
0475a02: 若樂欲境界決定受諸苦
0475a03: 輪轉三界中何由得出離
0475a04: 眾生因無明常受諸苦惱
0475a05: 是故說彼欲如電非久住
0475a06: 當知彼貪欲如夢境虛幻
0475a07: 了苦空無常及無實主宰
0475a08: 故諸佛所說五蘊自性空
0475a09: 若如實了知則於欲不著
0475a10: 為愍諸有情斷除煩惱縛
0475a11: 令至於彼岸得寂靜涅盤
0475a12: 樂行五欲者則沒溺三有
0475a13: 常迷惑其心何由得寂靜
0475a14: 若人著於欲則忘失正法
0475a15: 尋求彼境界速趣其地獄
0475a16: 是欲唯破壞猶如利刀劍
0475a17: 若不生厭離後當唯有苦
0475a18: 若如是造作則如是增長
0475a19: 於彼無厭足常生諸熱惱
0475a20: 求天中快樂當為欲所燒
0475a21: 不造諸苦因常得於快樂
0475a22: 愚夫於欲境堅著而不捨
0475a23: 此則如電光暫時而動轉
0475a24: 若人貪五欲相續而不斷
0475a25: 是人為欲火燒然無休息
0475a26: 諸天於欲境生增上愚癡
0475a27: 於離喜妙樂彼則不復得
0475a28: 離解脫無樂亦無於涅盤
0475a29: 與欲境相違是故當棄捨
0475b01: 若住貪境界諸根則無厭
0475b02: 由彼無厭故何由得解脫
0475b03: 若於輪迴海而能生怖畏
0475b04: 當離彼不善及貪欲險難
0475b05: 欲境無暫停如日出復沒
0475b06: 當樂依山林修禪求出離
0475b07: 欲非解脫法愚者為珍玩
0475b08: 唯聖財七種畢竟獲安樂
0475b09: 是欲非寶處為輪迴曠野
0475b10: 若愛樂親近則不能出離
0475b11: 於罪不驚怖彼為大無知
0475b12: 非財說為財唯苦則無樂
0475b13: 若人遠離欲不生於貪愛
0475b14: 此為善安住非欲火所害
0475b15: 於欲無止足彼心非安靜
0475b16: 與貪愛相應如火騰於焰
0475b17: 諸天阿脩羅人及非人等
0475b18: 於欲不生厭皆為彼破壞
0475b19: 若人於欲境迷惑心狂亂
0475b20: 彼為自欺誑由是而喪滅
0475b21: 諸愚癡眾生不知罪福相
0475b22: 境界名為欲而常生愛樂
0475b23: 諸天欲所牽其心則癡亂
0475b24: 若樂佛功德當離彼境界
0475b25: 此現在五欲能生諸過患
0475b26: 於樂不染著是名為智者
0475b27: 諸法集要經卷第三
