0679a01: 鐵眉三巴掌禪師語錄
0679a02: 
0679a03: 嗣法孫　性養　性亮　仝編
0679a04: 上堂
0679a05: 崇禎辛巳十月望日師住夔州府石砫牛南山華嚴
0679a06: 寺結制上堂拈香祝聖畢復拈云此瓣香供養過去
0679a07: 吹萬本師用酬法乳維那白槌師豎拂子云看又看
0679a08: 不見尋又尋不著往返無蹤跡空向我摸索擲下云
0679a09: 冷處著把火僧問這個東西不勞拈示請和尚另道
0679a10: 一句師云鐵樹掛燈籠。
0679a11: 上堂句句有眼名為禪鼻唇直掛萬人看金鍼繡出
0679a12: 鴛鴦帳大地山河共一天。
0679a13: 上堂拈拄杖一卓云會得這尊古佛即了了也若會
0679a14: 不得也沒奈你何。
0679a15: 說戒上堂撫掌云這是正戒仔細思量無崩無壞無
0679a16: 損無傷誰分皂白非青非黃應無所住不壞金剛金
0679a17: 剛本體大露堂堂喝一喝。
0679a18: 上堂高處高須彌頂上放白毫低處低大海之中採
0679a19: 摩尼不高不低又作麼生山僧今日平平解制。
0679a20: 師住萬縣寶峰山雲來寺上堂僧問爐弘開未審
0679a21: 雲來有甚消息師云半夜巖頭孤月靜進云和尚如
0679a22: 何出手師云一聲高樹老猿啼進云學人分中得個
0679a23: 甚麼師云毫毛出大樹問第一義即不問開堂事作
0679a24: 麼生師云緊水灘頭拋繡毬進云恁麼則學人有賴
0679a25: 師云有緣遇著無緣錯過若論有緣對面不睹若論
0679a26: 無緣千里不遙莫道有緣無緣但辦己已事勿論他非
0679a27: 參得悟得在在安身立命莫說是閻家老子縱千百
0679a28: 億釋迦也沒奈你何若未悟未了百草頭邊橫不得
0679a29: 豎不得大爐中又如何下得手卓一卓。
0679a30: 上堂十個指頭是五雙綿州附子漢州薑會得海底
0679b01: 撈明月露地白牛角生光。
0679b02: 上堂八萬四千門戶用他作麼出門撞著露柱老僧
0679b03: 不入海水穿著眼睛步步腳踏是路。
0679b04: 上堂老僧有時說世間法有時說出世法出世法就
0679b05: 是世間法世間法卻是出世法何以故世出世間不
0679b06: 二法一聲通和無覓處阿誰不是丈夫兒衲僧鼻孔
0679b07: 如來路問陞座說法即不問未出方丈事如何師云
0679b08: 東林桃花紅灼灼進云出後如何師云西溪流水響
0679b09: 鼕鼕進云不出不入時如何師喝一喝。
0679b10: 上堂決烈漢一腳踏翻受用無盡何故是無生滅法
0679b11: 是無修證位是絕對待意卷舒不勞功勳來去了無
0679b12: 變易還會麼良久云老僧巴掌也解通風。
0679b13: 師住萬縣大佛寺上堂問縣主設供為薦程太夫人
0679b14: 和尚如何指示師云何處不西方進云如何是利生
0679b15: 接物句師云都利山上都哆唎進云如何是離言離
0679b16: 說句師便喝僧亦喝師云多事問如何是大佛頂師
0679b17: 豎拂子云看進云還有向上事麼師下座。
0679b18: 上堂喝一喝云諦當諦當本無遮障動中之靜隨緣
0679b19: 放曠良久云且道老僧住在甚麼處。
0679b20: 上堂日月照臨不到天地覆載不著含元殿上問長
0679b21: 安直捷便是逍遙路南山高北山低日出東來又轉
0679b22: 西昨夜霜風露消息吹落林花三五枝。
0679b23: 佛誕上堂孟夏有八不許問話有人若問善惡齊打
0679b24: 不是巴掌英雄只為熊山路滑。
0679b25: 上堂豎拂子云原無參本無念萬里寒空打一片問
0679b26: 道卻是古家鄉知此從來無間斷問空屋無人時如
0679b27: 何師云金殿臥清風。
0679b28: 上堂舉經偈云無上甚深微玅法百千萬劫難遭遇
0679b29: 我今見聞得受持願解如來真實義老僧則不然三
0679b30: 掌打來微玅法當下了然難思議離卻見聞本受持
0679c01: 此是吾宗真實義。
0679c02: 小參
0679c03: 小參僧問總是鏡空堂上客誰為寂照境中人師云
0679c04: 夢中又說夢身外更有身問如何是生前消息師喝
0679c05: 一喝如何是生後消息師云銀碗盛雪僧舉坐具云
0679c06: 是前是後師云一個約著不去一個拽著不回僧云
0679c07: 因甚大地人沒奈他何師云難道老僧又奈他何乃
0679c08: 云有相卻無相無相果是真一點靈光照內外放光
0679c09: 明。
0679c10: 小參山裡小參山裡說山中巴掌元是我三掌打破
0679c11: 天外天地分九州無處躲昨日五臺山有片放光石
0679c12: 被我攜來放在汝諸人眼裡就在眼門放光放在汝
0679c13: 諸人耳裡就在耳門放光放在汝諸人鼻裡就在鼻
0679c14: 孔放光放在汝諸人口裡就在舌上放光處處和盤
0679c15: 托出大眾若於此返照迴光不須久立。
0679c16: 小參若人靜坐一須臾勝造河沙七寶塔寶塔終久
0679c17: 化為塵一念不生成正覺且道遍地是覺那裡是正
0679c18: 良久云動容揚古路不墮悄然機。
0679c19: 小參舉古人云墻上一窠草風吹兩邊倒水也沒些
0679c20: 些一般長得好老僧不然墻上一窠草大風盡刮倒
0679c21: 看草歸何處無草道正好若有長草處癡人生死何
0679c22: 時了。
0679c23: 小參良久云西來大意總不出這個道理道本無知
0679c24: 但知個有即為妄想但說個無就落無記不拘有無
0679c25: 一切放下晝參夜參參到水窮山盡處自有一個轉
0679c26: 身時有等背地裡看幾句糟粕記一肚抄一部見人
0679c27: 做工夫便打失笑問你笑個甚麼落在甚處卻又無
0679c28: 言可答奈何奈何。
0679c29: 茶話
0679c30: 茶話師云未曾喫茶話已說了還說個甚麼僧舉果
0680a01: 云這個師云椿杼不辨葫瓠同溝僧云再請開示
0680a02: 師云小雖一般大則各別僧禮拜師云謝茶。
0680a03: 除夕茶話去年有個三十日今年有個三十日明年
0680a04: 有個三十日且道喚作甚麼老僧喚作過去現在未
0680a05: 來若有個阿師出來云過去未來即不問請和尚道
0680a06: 個現在底老僧即與三掌云這一掌是佛陀這一掌
0680a07: 是達磨這一掌是僧伽那阿師無對佛陀達磨僧伽
0680a08: 明朝元旦各下一語來你看佛也空空無說祖也嘿
0680a09: 嘿無別僧也忘言兩眼紅似血衲僧又作麼生老僧
0680a10: 生得粗魯那管初一十五問來舉起巴掌打底是佛
0680a11: 是祖。
0680a12: 茶話監院請云今日清明佳節禪眾設茶供養伏請
0680a13: 和尚垂慈資薦開山實相師云實相比丘建大佛剎
0680a14: 欲開選佛之場不覺涅槃已至幸得兒孫輩延老僧
0680a15: 垂手雲集方來即今如何薦拔良久云設利塔中
0680a16: 喃阿耨池邊哆哆唎。
0680a17: 示眾
0680a18: 示眾若會世間法必要理事雙融若參出世法須人
0680a19: 法兩忘全不關理事領個話頭朝朝暮暮主靜離人
0680a20: 久久工夫純熟忽然打破疑團頭頭顯露物物明真
0680a21: 不用躊躇直捷便道透脫羅籠不存閑解。
0680a22: 示眾日用事無別一隻草鞋爛前後兩半節費了多
0680a23: 少線如何是爛底道理雙頭驢兒三隻角一寸龜毛
0680a24: 重七斤。
0680a25: 示眾一根枯樹靠閻浮二人只穿一隻鞋一齊穿一
0680a26: 齊脫且道是何人語。
0680a27: 機緣
0680a28: 一居士參念佛是誰師云會得誰字麼士喝師便打
0680a29: 士復喝師又打平山和尚後問云你將甚麼打師云
0680a30: 扇子山云你巴掌短在師喚維那那應諾師云咱底
0680b01: 巴掌卻長。
0680b02: 一居士請開示師云凡參話頭必須放下世情內不
0680b03: 妄想外不攀援事事打貼潔淨看畢竟如何是萬法
0680b04: 喚甚麼作一久久提持不待人說自有惺發時士云
0680b05: 和尚多少壽師云前三三後三三士擬議師云莫錯
0680b06: 會好。
0680b07: 平山和尚問坐脫立亡工夫如何做師云默然全無
0680b08: 別逍遙路可登山云默然消息錯會者多師云有錯
0680b09: 底不錯底山云如何是錯師云黑山藏鬼窟如何是
0680b10: 不錯師云烏龜炭裡走。
0680b11: 一僧解師衣云肚裡幾個獅子師云當頭是一左三
0680b12: 右四僧云今在不在師打云這甚東西說在不在。
0680b13: 黑白兩人各坐一傍僧云一個黑一個白師云誰教
0680b14: 你分黑白僧云黑底是白底是師云俱不是僧云如
0680b15: 何是師掌云會麼。
0680b16: 福清縣令問某坐到無人無我處稍覺復動是玄耶
0680b17: 禪耶師云不是玄亦不是禪令云是甚麼師以扇敲
0680b18: 桌又問曾會臨濟麼師云山僧不識字令云我曾得
0680b19: 會來師云下一語看令云這是想不來底師云何曾
0680b20: 得會。
0680b21: 師問維那幾炷香了那云六炷已完師云我這裡有
0680b22: 一炷香常法如是那云請和尚香看師云你要見我
0680b23: 這炷香除非雙眼落地。
0680b24: 一文學見貓啣鼠戲請師說法師云參禪如似貓捕
0680b25: 鼠眼似銅鈴尾飛舞善哉善哉菩薩面宗門也現夜
0680b26: 叉虎。
0680b27: 楊貢元云弟子諸事俱空特來參和尚師云還回家
0680b28: 麼元云回師云何空之有。
0680b29: 師同焦都司茶次司云請和尚與我趙州茶師云非
0680b30: 等閑喫得底司云當下領過師云甚麼味司無語師
0680c01: 呵呵大笑。
0680c02: 洞勤舊同師食粥師云你二時粥飯作麼生了舊撫
0680c03: 掌師云錯舊問和尚二時粥飯作麼生了師舉足舊
0680c04: 云是同是別師云錯。
0680c05: 師赴熊月崖居士請登舟士云看腳下師云盡摘洛
0680c06: 陽花士遜揖師云北禮士云我過那邊去師云中間
0680c07: 士云和尚自何來師云還見麼士拍掌師云此是
0680c08: 老僧餿氣士問如何是即今為人大意師掌云普付
0680c09: 普付老僧巴掌打著個工部。
0680c10: 破山禪師過吉祥菴師出方丈值山飲酒次山云你
0680c11: 敢來不師云海寶千般各取如意山云喚甚麼作寶
0680c12: 師與一掌山云再打兩掌看師云有掌不打癡肉山
0680c13: 豎指云這一指與你巴掌是同是別師云一樹梨花
0680c14: 靠粉墻。
0680c15: 平山和尚指一僧云這僧可作書記師豎扇問僧云
0680c16: 是甚麼字僧遲疑師云字也不識如何作得書記。
0680c17: 僧問和尚巴掌打在甚處師云須彌山僧云太遠生
0680c18: 師云近而不遠僧擬議師云鷂子過新羅僧禮拜師
0680c19: 便打。
0680c20: 僧來參師云俗地在那裡僧云明州師云離家幾載
0680c21: 僧云五載師云探親不曾僧云和尚是老婆禪師云
0680c22: 你這兒子是我生底僧無語。
0680c23: 師問僧即物契神四字重那一字僧云重神字師云
0680c24: 錯僧問和尚又重那一字師云重即字僧云意旨如
0680c25: 何師云即體之用兮把住放行全是我即用之體兮
0680c26: 拈來拋去更由誰。
0680c27: 答問
0680c28: 僧問念佛底是誰師云念佛底畢竟是誰僧云念底
0680c29: 是不念底是師云念則錦上添花不念雪裡送炭。
0680c30: 古孝廉問和尚巴掌既長因甚打不著峭然師云豈
0681a01: 但峭然古云長底如何師云打到平都古云短底如
0681a02: 何師云打盡天下古云究竟師拍三下。
0681a03: 僧問無明煩惱作麼生斷師云無明也不斷煩惱也
0681a04: 不忘若斷無明了生死瞎漢虛空摸太陽。
0681a05: 僧問如何是體師云坐下如何是用師云起去體用
0681a06: 雙彰時如何師云老僧無丈人。
0681a07: 僧問如何是話頭師云腳上生腳如何是話尾師云
0681a08: 如牛無角如何是話腰師云你且行路如何是頭尾
0681a09: 俱正師便打。
0681a10: 答月崖居士請士大夫留心法門有決定志想是夙
0681a11: 植德本大事因緣必得成就此事在本分胸襟流出
0681a12: 莫從他覓覓之不得得之不真若信得及打開自己
0681a13: 寶藏庫見徹本來面目內心外境廓爾銷融彼聖此
0681a14: 凡平等超越何故孟冬不熱老僧與公應個時節
0681a15: 佛法若作商量分明弄巧成拙若作無事話會又與
0681a16: 外道何別直饒總不如斯敢保尊官未徹如來言祖
0681a17: 師訣無孔鐵錘重下楔自家心地亂如麻莫把指頭
0681a18: 當作月休思量謾解說千年枯骨咬著舌任他兔走
0681a19: 與烏飛饑來喫飯困來歇。
0681a20: 答江居士老僧巴掌了三玄用處臨機沒大千有無
0681a21: 不坐誰人見凡聖不通那敢攀不是心兮不是佛不
0681a22: 是物兮不是禪且道是個甚麼參。
0681a23: 答田參軍巴掌無別凝然清淨默默無言平常心印
0681a24: 妙解全開諸佛慧命門風露布要在當人不盡無為
0681a25: 不入有為不假修持別無對待。
0681a26: 僧問和尚巴掌在麼師便打僧云別道一句看師云
0681a27: 老僧今日腰疼。
0681a28: 偈頌
0681a29: 三巴掌妙中妙天上人間同參到吾今頓斷掛心鉤
0681a30: 打破愁城嗄嗄笑
0681b01: 三巴掌孰與同劄錐無地晝夜窮誰知今劫窮心漏
0681b02: 轟雷掣電一條龍
0681b03: 三巴掌不用能頓斷金鎖走蛟鱗識得這個呵呵笑
0681b04: 而今不是世上人
0681b05: 三巴掌不昧前離塵脫俗三十三當初只道峨山去
0681b06: 今朝依舊在四川
0681b07: 眼前一物即不是但有絲毫都是塵本是明空應無
0681b08: 住寂寂非非是妙心
0681b09: 森羅萬象萬象一相一相諸相諸相非相非相同相
0681b10: 同非是相
0681b11: 學人要得真悟修莫只尋覓數行頭若得一心無罣
0681b12: 礙絕世忘情一旦休
0681b13: 無為妙法果是真一掃萬卷悟無生一法包含無量
0681b14: 法一門劈破萬般門
0681b15: 趙州狗子盞中茶雲門糊餅共一家有人問我甚何
0681b16: 宗屎橛拜上三斤麻
0681b17: 參禪喚作無縫鎖昏沉妄想最難躲明得非心非非
0681b18: 心本自無我無我所
0681b19: 一法法萬法萬法法一法法法本無法無法真是法
0681b20: 心靜越諸天體正自然安身動必有二不動自周圓
0681b21: 非有極相生非無永無蹤非非無不見無見又相生
0681b22: 一拳打破太虛空腳踏閻浮世界碎其中有妙三巴
0681b23: 掌參來原是西來意明了即到古家鄉一步跳出三
0681b24: 界去輥開雲門天外天劫劫不受閻羅氣
0681b25: 頌聚雲老人陞座
0681b26: 獅子出丈世尊榜樣拖開白蓮無邊光放右肩褊袒
0681b27: 合掌拜上一聲銅響請歸方丈
0681b28: 吹萬大師命讚
0681b29: 和尚似驢三界那能皮長耳頂著天四蹄踏著地今
0681b30: 劫頓斷紫韁繩腸肚心空無屎屁
0681c01: 為吹萬大師對靈
0681c02: 慧麗承事茲已畢和尚一朵白蓮去今在瓶中作甚
0681c03: 麼咄切忌生前這一句
0681c04: 李解元看師錄卷卻請題
0681c05: 三巴掌一字無離卻心意用工夫頓悟心空超劫外
0681c06: 威音發現任卷舒
0681c07: 一護法請題蜘蛛
0681c08: 蜘蛛哥蜘蛛哥每日簷前張網羅那個蚊虻敢過只
0681c09: 顧一身飽煖不管他人死活有朝風雨打著窠未免
0681c10: 家園兒自破
0681c11: 頌萬法歸一
0681c12: 泥人騎木馬你我是他咱烏龜鑽象鼻蝦蟆問冬瓜
0681c13: 一歸何處
0681c14: 分明是個獨角牛前後不見尾和頭白雲堆裡攢蹄
0681c15: 臥睡老乾坤不覺秋
0681c16: 青州布衫
0681c17: 青州布衫世間稀無領無袖少人知金鍼玉線穿海
0681c18: 嶽此是那吒第一機
0681c19: 題拐李
0681c20: 拐李離拐路難行肩擔日月步風雲等閑不語凡夫
0681c21: 話站看人間惹利名
0681c22: 眾指火請題
0681c23: 凡火聖火無明火無種無根最難躲智慧火性煆得
0681c24: 空燒卻佛魔無人我
0681c25: 僧舉秤請題
0681c26: 識得此物輕重難謾不須摸索多少均平是即是怕
0681c27: 僧云怕甚麼師云怕底是錯認定盤星
0681c28: 忠路司尊同師曬日請題
0681c29: 一輪紅日正中懸照徹無私世界寬司尊云請巴掌
0681c30: 題夜月師續云三掌打破梅梢月海底泥牛舞翠煙
0682a01: 園中菊開請題
0682a02: 三三六六九重陽金風吹綻滿園香淵明未賞醺醺
0682a03: 醉素影寒霜放一場
0682a04: 請題雞冠花
0682a05: 雞冠花放開幾朵丹青無粉胭脂抹猩猩血染茜紅
0682a06: 袍恰似南方丙丁火
0682a07: 四季景
0682a08: 喜東風是何春河開雪散水流水萌芽出土枝枝運
0682a09: 露出鋒芒滿地青滿地青誰家卻作斷腸聲八十老
0682a10: 翁眠不得陽關一曲作空亭
0682a11: 夏日長愛清涼晨禮佛飲茶湯山鳥林裡千般韻為
0682a12: 喚歸來到故鄉看鴛鴦細思量曉來一陣薰風起吹
0682a13: 落池花滿岸香
0682a14: 秋風淒金風催葉落花殘結子遲明月蘆花沙汀岸
0682a15: 滿目青黃莫問渠歸根處在這裡好消息有誰知若
0682a16: 能識得家中寶阿誰不是丈夫兒
0682a17: 冬雪飛朔風吹紅爐添炭煎一杯滿山盡是銀沙落
0682a18: 素影寒霜卻是誰卻是誰玉麟明月下腳遲不是一
0682a19: 番寒徹骨怎得梅花香滿衣
0682a20: 住山歌
0682a21: 山上逢人問路嶇山童遙指山幾皮山間明月松頭
0682a22: 掛山鳥飛來林裡棲看不見山風聲搖吟玉線山澗
0682a23: 寒泉湧如花山前白雪飛片片山外風寒霧氣霞山
0682a24: 中古寺空王殿山僧日飲趙州茶
0682a25: 解脫歌
0682a26: 若參自己已本來面汀上蘆花分兩岸要知自家妙慧
0682a27: 心青山流翠一溪雲聽不見新豐曲子無間斷尋不
0682a28: 著這個種子好摸索且由他只在東村王老家罷罷
0682a29: 罷晝夜免把心頭掛忽然見雪裡炭來會一面決得
0682a30: 破明得他滄州獅子景州塔真定一尊大菩薩
0682b01: 臨冬詠
0682b02: 重陽九九與冬連冰霜清冷朔風寒紅爐添火柴半
0682b03: 掩有興尋梅帶雪還帶雪還冷凄凄長至日來一線
0682b04: 輝大地白雲都蓋盡但聞山外野猿啼
0682b05: 詠水牯牛
0682b06: 說起這牯牛不見尾和頭遍界無藏處何處覓蹤由
0682b07: 休縱逸漫優游一鼾眠露地水草調得周若人識得
0682b08: 此中意現現成成不用修
0682b09: 
0682b10: 三巴掌禪師語錄終
0682b11: 
0682b12: 
0682b13: 
0682b14: 
0682b15: 
0682b16: 
0682b17: 
0682b18: 
0682b19: 
0682b20: 
0682b21: 三巴掌和尚行狀
0682b22: 悟眉居士譚正乾稽首拜撰
0682b23: 三巴掌和尚北直趙州柏鄉縣李氏子其人脩長蠶
0682b24: 眉河目廣額豐頤鬚如螺結先為琉璃廠藝中歲從
0682b25: 天台無盡禪師披剃崇禎六年詣峨眉飯眾遇寇徒
0682b26: 眾被害師僅以身免過忠州司馬少游馬公送至吹
0682b27: 萬大師處大師一見即云我家人來了命當行堂灑
0682b28: 掃執事師嘗習脩養等事三伏天裸身曬日言不生
0682b29: 蟲時鐵壁隱師問云何不走上正路師云咱北方人
0682b30: 一字不識爺是文字與咱工夫不同隱師指問吹大
0682c01: 師大師示萬法歸一話頭苦參數載始有入處一日
0682c02: 大師上堂師問如何是佛大師云拄杖撐著月如何
0682c03: 是祖大師云橫肩兩樣看如何是超佛越祖大師云
0682c04: 提起三十棒師喝一喝大師拍掌三下隱師問云會
0682c05: 麼師云不會隱師勉以苦參師參至二十五期七炷
0682c06: 香不下禪塌忽然悟徹大笑不止隱師徵云你見個
0682c07: 甚麼師云我名三巴掌和尚隱師云是我教你參的
0682c08: 將甚麼謝師拍手三下隱師令見吹大師師詣方丈
0682c09: 禮拜起拍三掌大師云不許拍掌師頓足三下大師
0682c10: 云不許頓足師叩齒三下大師云一切都不許師正
0682c11: 身立大師復令呈偈師遽答云參得三巴掌真是法
0682c12: 中王不昧家中寶人香萬里香大師可之大師臨終
0682c13: 書偈云九百星辰一齊下老僧如象亦如馬正看鐵
0682c14: 眉恁麼來江頭灩澦實瀟灑與更號鐵眉有三巴掌
0682c15: 迺老僧萬里外弟子之囑師出世後開堂四次甲申
0682c16: 秋同工部月崖熊公入施衛一座主夢神人報曰淨
0682c17: 掃殿堂迎趙州祖次日師至與夢中見像相符傳以
0682c18: 為異世亂轉錫南濱鳳衛侯牟公閱師錄嘆曰當時
0682c19: 錯過此老迺專官請師既至師示微疾以衣缽付門
0682c20: 人耳菴遂圓寂建塔都會之觀音山熊耳菴住世六
0682c21: 十五載語錄一卷盛行於世。
0682c22: 
0682c23: 
0682c24: 
0682c25: 
0682c26: 
0682c27: 
0682c28: 
0682c29: 
0682c30: 
0683a01: 巴掌歌
0683a02: 巴掌和尚大奇特以巴掌說微妙法云何是三卻非
0683a03: 三是三非三誰饒乏我聞輪指照十方合三巴掌十
0683a04: 五指一一指端放光明月映千江正如是黑氏拈花
0683a05: 左右擎此一巴掌從何生用一舍一卻成三識得朝
0683a06: 霞是早晴握手作雲伸手掌笑向虛空弄聲響千手
0683a07: 斷臂豈偶然但道一字即魍兩趙州土田久磽确道
0683a08: 是棒喝是音樂蒲團冰冷人未歸門外空煩鳥剝啄
0683a09: 吹老人手如鐵入木三分肘光掣尋取案上巴掌痕
0683a10: 枉卻子規口中血水乳相逢漫饒舌看誰踏破雪上
0683a11: 雪
0683a12: 時
0683a13: 崇禎甲申秋前五日文淵閣大學士有庵文安之頓
0683a14: 首拜撰
