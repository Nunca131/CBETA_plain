0134c01: 百癡禪師語錄卷第二十六
0134c02: 嗣法門人超宣等編
0134c03: 跋題
0134c04: 跋血書華嚴經
0134c05: 楚文上人以一滴娘生血書此大部經卷酬佛深恩
0134c06: 其願力可謂勤且至矣予偶借閱過見夫紅雲絢爛
0134c07: 紫霧蒸騰恍若置身於華藏世界海與毘盧彌勒文
0134c08: 殊普賢同樹赤城旗幟又若與善財童子遊歷南方
0134c09: 參訪諸善惡知識共演唱最妙陀羅故曰一念普觀
0134c10: 無量劫無去無來亦無住如是了知三世事超諸方
0134c11: 便成十力果能大家恁麼信去箇箇成佛已巳畢更有
0134c12: 什麼佛恩可酬眾生可度者乎然杜順法師云懷州
0134c13: 牛喫禾益州馬腹脹天下覓醫人炙豬左膊上且道
0134c14: 這四句偈還與華嚴意旨有相應也無若道無杜順
0134c15: 法師為甚如是說若道有楚上人為何不并書在這
0134c16: 裏臨安紙貴頭陀一狀供招倘遇明眼作家也只胡
0134c17: 盧而釋。
0134c18: 跋血書法華經
0134c19: 雅上座發大勇猛精進心於自己已指端放出紅蓮華
0134c20: 色光明書此七軸法寶報答佛恩復持來示余求跋
0134c21: 數語余應之曰不能也豈不見經中道是法非思量
0134c22: 分別之所能解既非思量分別之所能解汝如何書
0134c23: 得汝既書不得余又如何跋得書不得跋不得向此
0134c24: 處挨拶將去便見盡虛空法界是一部經無邊香水
0134c25: 海是一滴血則此要書要跋底又向什麼處著乎雅
0134c26: 上座唯唯有間余曰吾跋已竟也遂呼管城子書之。
0134c27: 跋陳宗煥手書法華經
0134c28: 生身母氏歸何處七軸蓮經墨正濃書罷案頭翻數
0134c29: 遍猶如古木動悲風以此報恩亦已足矣然其中有
0134c30: 一句子完完全全居士實未曾書著且道是那一句
0135a01: 忽地筆尖倒卓硯水奔騰娘生面孔儼然獨露方信
0135a02: 祖師道本來真父母歷劫不相離豈曰報之云乎時
0135a03: 碧梧葉捲紅蓼花開某道人謹跋。
0135a04: 跋梵網經
0135a05: 盡十方世界是箇網子盡世界人物是箇坐網底人
0135a06: 此網非密非疏即不得離不得但能於節目未分時
0135a07: 把定要綱輕輕一扯百雜碎便爾透脫無依全身獨
0135a08: 露刀山劍樹任其逍遙餓鬼畜生隨類而往莫道閻
0135a09: 羅大王佛祖都來摸索不著若猶未也且認此牢固
0135a10: 腳跟謾自說大話好。
0135a11: 題金剛經
0135a12: 若見諸相非相即見如來若見諸相非相不見如來
0135a13: 喚教中說底是便背卻宗喚宗中說底是又違卻教
0135a14: 明上人汝若向這裏明得三十二分不消一捏佛及
0135a15: 須菩提總是提瓶挈笠漢所謂真能受持此經者語
0135a16: 寔不虛其或取黃卷赤軸以為然未免觸途成滯驢
0135a17: 年討甚快活哉。
0135a18: 題祥禪人所藏五祖演和尚語錄
0135a19: 擒龍捉虎攫霧拏雲手段高超不可湊泊至其念聰
0135a20: 明咒唱綿州歌則又風流迥特今古罕聞此東山一
0135a21: 宗盛行天下也祥禪人汝且道我與麼說還說得著
0135a22: 麼如弗以為然試請諸方批判。
0135a23: 題中峰和尚梅花詩
0135a24: 幻住老祖於度竹篦子句下洞徹源底灼然如新篁
0135a25: 參天氣概不倫凡卉若夫梅花百詠特其餘技耳比
0135a26: 見叢林學者各抄襲一冊以為腰囊至寶將謂幻住
0135a27: 老祖面目全在於是吾恐常寂光中必莞爾笑曰此
0135a28: 等瞎阿師亦太辜負予也。
0135a29: 題禪林寶訓後
0135a30: 勢利人我在古昔不少此輩今之叢席上下以勢利
0135b01: 人我互相欺凌者醜惡較來尤甚而道德仁義又何
0135b02: 必問其能與否也三復斯編應知無地縮頸。
0135b03: 題韓愈論佛骨表後
0135b04: 如來大頭腦昌黎何曾夢見故其所論佛骨表亦只
0135b05: 就事跡較量聳動天聽所謂夏虫不可以語冰者毋
0135b06: 怪其然。
0135b07: 題東坡所畫古梅墨刻
0135b08: 大丈夫秉貞勵操飄然獨立不受世累拘染者有如
0135b09: 此梅余觀此梅坡老一生為人彷彿之筆尖上百載
0135b10: 後聞風者能無興起乎。
0135b11: 題葉泰交所書地藏院答問錄
0135b12: 泰交葉居士不循本分以種種言句呈解於我老人
0135b13: 好與三十棒我老人閱之不依本分鉗鎚復以種種
0135b14: 言句增其繩索亦好與三十棒今居士又欲求數語
0135b15: 於蓮峰冠諸編首蓮峰更為種種分剖亦未免好與
0135b16: 三十棒雖然如是此九十棒中也有權也有實也有
0135b17: 照也有用簡點得出者秪這一錄皆為剩語將來把
0135b18: 火燒卻不為分外假如依稀恍惚半信半疑鼻孔總
0135b19: 在我老人掌輪裏且不得學蓮峰恁麼說話三十棒
0135b20: 自領去莫帶累葉居士好。
0135b21: 題王右軍墨刻筆陣圖
0135b22: 於一毫頭上布出龍蛇陣略屈折縱橫莫不指揮如
0135b23: 意蓋有神乎筆墨中妙於筆墨外者使若君而禦侮
0135b24: 城壘可無虞矣竹窗神倦令人目擊奮然。
0135b25: 題伏龍和尚與無用貴長老書後
0135b26: 意得恁麼正詞得恁麼厲無明和尚雖則徹底憐兒
0135b27: 抑亦有為而發獨惜是刻已久今人猶未之知不然
0135b28: 何紛紛覆轍至此。
0135b29: 題十牛圖
0135b30: 梁山老漢做箇十牛頌子可謂慈悲之故落草之談
0135c01: 後來人錯下手腳更畫此十牛樣子致使吠影承虛
0135c02: 者將謂有恁麼事異端並起邪法難扶苦哉急宜畀
0135c03: 之丙丁免梁山在鼻孔裏冷地發笑。
0135c04: 題文上人所藏密老和尚語錄
0135c05: 臨濟云山僧無一法與人秪是治病解縛汝取山僧
0135c06: 口裏語不如休歇無事去看他極力舉揚如吹毛寶
0135c07: 劍直截單提不容擬議大非鉤章棘句爭求實法者
0135c08: 所能彷彿二十九傳至我密雲師翁於祖道將墜之
0135c09: 秋用一條白棒生擒活捉鏟削枝蔓是又儼然臨濟
0135c10: 再出也數年間法化大行兒孫遍地其所鏤行語錄
0135c11: 雖遐陬僻壤莫不家有而珍崇之文禪人汝亦曾向
0135c12: 此錄中別具隻眼麼若徒數墨循行驢年未夢見在。
0135c13: 題蔡翁臣農即事後
0135c14: 這老措大二十年來不避艱險為法場旗幟海內聞
0135c15: 風久矣茲欲寓跡於農與諸耕夫牧豎钁頭邊大作
0135c16: 佛事其意抑何如也余觀臣農即事詩譬猶夜泉飛
0135c17: 壑清韻泠然直令人一唱三歎古云綠樹重陰蓋四
0135c18: 鄰青苔日厚自無塵科頭箕踞長松下白眼看他世
0135c19: 上人噫嘻是豈足以見蔡翁哉。
0135c20: 題祈遠唐孝廉所惠東坡屏刻
0135c21: 歐陽公作醉翁亭記筆力瀟灑景趣逼真足稱文中
0135c22: 佳畫元祐間東坡為擘窠大書重以勒石是記與書
0135c23: 兩美並垂千古又豈菜肚阿師所容易識哉憶予騎
0135c24: 竹馬時曾閱此刻津津弗置今偶拾之維摩手裏得
0135c25: 非有感而然耶花懸靜几日映疏櫺命侍僧展開一
0135c26: 覽悠然想見二老之面目猶在。
0135c27: 題唐孝廉所惠曹羅浮畫冊
0135c28: 世界畫景也世界人畫中人也夫孰為假孰為真乎
0135c29: 矧翠竹蒼松原非外境白雲流水總是天機等閒描
0135c30: 畫將來亦有無限神通妙用吾知居士必不以案頭
0136a01: 玩物擲予也雖然秪如描不成畫不就底一著且道
0136a02: 落在何處具眼高流試指出看。
0136a03: 題徵禪人所書濟宗尊宿語
0136a04: 這一隊老古錐尋常瞞神嚇鬼說出許多絡索余當
0136a05: 年不識好惡以至手錄再三今盡擲之無有矣徵禪
0136a06: 人汝又不識好惡從新錄過并將予所說底絡索參
0136a07: 雜其間得無證父攘羊令明眼者揶揄我耶然雖如
0136a08: 是且喜余有箇推托處如何是推托處待長慶山點
0136a09: 頭時卻向汝道。
0136a10: 題自書儒宗要覽
0136a11: 山居清暇偶閱古人書錄成此帙蓋亦熟處難忘匪
0136a12: 故喜綺艷語也圓通秀謂黃庭堅曰汝以艷語動天
0136a13: 下人淫心不止馬腹中正恐生泥犁耳矧我輩尚欲
0136a14: 從事斯乎讀者宜知之。
0136a15: 題畫牡丹
0136a16: 牡丹稱花中富貴世酷愛之愛而畫畫而蓄蓄而不
0136a17: 忍置固其宜也若夫芳蘭噴幽谷勁竹挺寒巖富貴
0136a18: 雖弗及牡丹品韻則有獨勝者不識墨士遊人曾留
0136a19: 意否吾謂世情亦然。
0136a20: 題張玉可手卷後
0136a21: 顧虎頭寫金粟如來影光明照寺張僧繇畫龍於安
0136a22: 樂壁上破屋昇天佳手通神千古莫比玉可翁其得
0136a23: 虎頭衣缽為僧繇苗裔耶不然何筆墨靈妙之若斯
0136a24: 也獨惜予質醜陋面目可憎今日不著便卻被伊塗
0136a25: 抹一上簡點將來三十棒應先自喫還有三十棒畢
0136a26: 竟放伊弗過為甚如此有功者賞。
0136a27: 題盧生黃粱夢記
0136a28: 邯鄲一枕歷盡榮華五十載覺來黃粱炊尚未熟呂
0136a29: 翁豈徒以此窒盧生大欲耶蓋為愚如盧生者甚多
0136a30: 特借盧生喚醒之耳奈何人不自知反笑盧生是使
0136b01: 乾坤成長夜而開睛作夢竟茫茫無了期也吾因取
0136b02: 是記表而出之。
0136b03: 跋諸子和戴觀中詩卷後
0136b04: 我此一隊牛兒馬子常在月下風前潑狼潑賴盡大
0136b05: 地人無收拾得不意被箇沒面目書翁用些須草料
0136b06: 誘出鞭逼直得各各倒身撒尿臭氣薰天山僧聞之
0136b07: 忍耐不禁連聲高叫云快活快活何故金鏃慣調思
0136b08: 百戰冤家偏撞對頭人然雖如是也須護惜蹄角好。
0136b09: 題雪僊梅軸
0136b10: 梅至老而榦愈古骨愈堅香愈遠亦花卉中一大丈
0136b11: 夫也是故予非好畫也乃愛梅也愛梅不妨與此畫
0136b12: 並好也懸諸座右以自警并愧今之老不丈夫者。
0136b13: 題扇中蘆鴈
0136b14: 覺範洪題宋迪平沙落鴈圖云湖容秋色磨青銅夕
0136b15: 陽沙白光濛濛翩翻欲下更嘔軋一十五五依蘆叢
0136b16: 西興未歸愁欲老日暮無雲天似掃一聲風笛忽驚
0136b17: 飛羲之書空作行草誠所謂有聲畫可與宋迪無聲
0136b18: 句比隆者也今觀此扇中畫鴈或飛或宿出沒於長
0136b19: 蘆淺渚間生意真機勃勃欲動畫乎詩乎有聲無聲
0136b20: 吾不得而名之矣商飆披拂正當斯時汝宜默誦大
0136b21: 悲神咒以呵護之不然恐逐隊成群潑天飛過去也。
0136b22: 題月侍者畫扇
0136b23: 玉斧修成搖動浮光侵几席生綃巧製揭開飛翠冷
0136b24: 簾幃何況孤峰幻出怪樹增奇遠淡近濃難可指目
0136b25: 此二語作畫扇會也得不作畫扇會也得所以道白
0136b26: 雲影裏神仙現手把紅羅扇遮面急須著眼看仙人
0136b27: 莫看仙人手中扇。
0136b28: 題郁上人所藏神宗皇帝御劄墨刻後
0136b29: 王錫爵掌內閣事神宗有手詔數十幅問安慰諭以
0136b30: 至立儲釋謗言言委婉字字典型蓋一時君聖臣良
0136c01: 心同道合雖上古都俞之風不是過矣此劄勒石藏
0136c02: 之御書樓已久王氏子孫襲為世寶今宗廟禾黍陵
0136c03: 寢荒榛恐欲求之非易易汝宜謹守毋使仙官六丁
0136c04: 負之而趨太平景象末季無由想見也。
0136c05: 題德孚手卷後
0136c06: 鍾繇書如群鵝戲海羲之書如龍跳天門張芝書如
0136c07: 漢武欲仙自古至今傳者數數矣新安德孚翁以善
0136c08: 書著諸名公鉅紳皆有題記予不諳字訣其敢作閒
0136c09: 言語塗糊耶八法森嚴涵霧雨六書磊落燦珠璣敬
0136c10: 拈套句為翁贈。
0136c11: 題沈其璋牡丹畫軸
0136c12: 國色千般媚天香一種奇花如牡丹富貴極矣然而
0136c13: 春開夏茂秋脫冬枯不免隨時變換何似此幅之妖
0136c14: 冶長存日與閒華翠羽相為上下而無有輕折態耶
0136c15: 試懸諸堂前令彼識者共鑒。
0136c16: 題澹禪人柳軸
0136c17: 眉葉翻風舞絲條映日青行人休盡折留取蔭長亭
0136c18: 古德與麼道予卻不與麼道何故未有伊下手處在
0136c19: 而今若要下手且向此無聲黃鸝著眼聽始得。
0136c20: 題淵禪人所藏曹太史栴檀林墨蹟
0136c21: 獅子窟中必無異獸栴檀林內必無雜木然在今法
0136c22: 運澆漓異獸之廁於獅窟雜木之混於栴林者不可
0136c23: 勝數峨雪太史特為鐵老書此三字意固有在非徒
0136c24: 誇譽己巳也淵禪人汝既得是藏而寶之且畢竟以何
0136c25: 者為栴檀何者為林乎設或荊棘橫生切忌切忌。
0136c26: 題朱秀峰白雲仙徑畫扇
0136c27: 其徑幽而深其樹高而古白雲冉冉迥絕去來之蹤
0136c28: 綠水潺潺了無動靜之相二仙人於此逍遙快樂或
0136c29: 欲叱石成羊耶抑欲畫江為路耶秀峰居士日與伊
0136c30: 晤對何不問取一轉語好伊若云曾經丹化後隨分
0137a01: 樂閒身咄咄此是現成句子三十烏藤教伊自領去。
0137a02: 題祖庚上人畫扇
0137a03: 儼和尚偶於夜間山頂坐次忽雲開見月大嘯一聲
0137a04: 灃陽東居民明晨迭相推問直至藥山其徒云昨夜
0137a05: 和尚山頂大嘯李翱贈詩有選得幽居愜野情之句
0137a06: 可謂詩中畫矣茲仲和張翁依襲數語為祖禪點出
0137a07: 奇巒偉木筆筆通神得非畫中詩乎予不善畫亦不
0137a08: 善詩然見人之善畫善詩者必加獎譽蓋以其得裁
0137a09: 成造化手也炎威劫汗想對此而毛骨冷然。
0137a10: 題郭嗣夫所藏金書金剛經塔軸
0137a11: 瞿曇老扯出如許葛藤不過蕩相破執使其了解究
0137a12: 竟別無他說後來人不善勦除更於葛藤上牽枝引
0137a13: 蔓疊成此箇塔樣用泥金為書層層欄楯湊合佛字
0137a14: 雖曰住相未忘然而精巧異常誠非算數譬喻所能
0137a15: 及也正當與麼時喚作經又是塔喚作塔又是經喚
0137a16: 作非經非塔似屬瞞頇喚作即塔即經大煞儱侗英
0137a17: 俊上流向聲求色見之外驀地覷透舍衛風光儼然
0137a18: 在目若猶未也黃金自有黃金價終不和沙賣與人。
0137a19: 題海翁狎鷗圖
0137a20: 海翁好鷗日之海上與鷗遊鷗來從者百數其父欲
0137a21: 取玩明晨鷗飛舞不下矣所謂機心起則萬境交紛
0137a22: 機心忘則萬境俱寂大小海翁被這群鷗看破千古
0137a23: 翻成笑話此圖如舊且道伊機心起耶機心忘耶呵
0137a24: 呵海翁又添一箇也。
0137a25: 跋路養田所乞諸方齋僧偈及署眾名號卷後
0137a26: 以六十九歲老翁運些須草料到處餵驢餵馬心其
0137a27: 堅乎願亦切矣竊怪夫受餵者各各打濕嘴唇未免
0137a28: 鼓粥飯氣帶累許多茄子瓠子無地竄身不知是誰
0137a29: 之過明發頭陀隨例也得一分且如何為伊折合去
0137a30: 阿阿啞子喫苦瓜看來覺有滋味。
0137b01: 題山君獻鹿圖
0137b02: 晉郭文山遊忽有虎張口向前如求救狀文視口內
0137b03: 橫骨以手探去之虎至明日銜一鹿于庭報謝嗚呼
0137b04: 獸類之猛厲者莫如虎尚且知恩報恩今之人面虎
0137b05: 彎殺羿弓者視此寧不少愧乎洪生筆畫劉子笥藏
0137b06: 謂無所感激而然吾弗信也。
0137b07: 題涌卍果禪師畫竹
0137b08: 涌卍性喜竹亦喜畫竹予諗其故答云此君能耐歲
0137b09: 寒耳客冬寄予一幅并書絕句云贈君把作任公釣
0137b10: 釣盡魚龍東海湄涌卍秉心固別有在也未幾訃音
0137b11: 已至顧竹追思不覺墮淚後之得者謂涌卍所長僅
0137b12: 爾爾則誤賺一船人。
0137b13: 題項王小紀
0137b14: 蓋世拔山威風凜凜至垓下之會乃作兒女泣態何
0137b15: 其不丈夫也大都人至痛切處必有難為情者古德
0137b16: 云將軍莫老江山恨近日江山不姓劉觀此亦可以
0137b17: 釋然矣。
0137b18: 題萬上人所畫墨蘭
0137b19: 宋社既墟有太學生鄭思肖者精墨蘭不畫土根無
0137b20: 所憑藉或問之則曰地為元人奪去汝不知耶忠義
0137b21: 滑稽無出此老然而素縑半幅即其所憑藉處又何
0137b22: 須畫土方稱全蘭乎予乃笑問者之多事而知萬公
0137b23: 之意與他迥別也。
0137b24: 題墨刻金剛經卷後
0137b25: 般若體性人人具足住相受持便墮虛妄迦文舌頭
0137b26: 太煞入泥入水引得須菩提望空啟告至今未解鏟
0137b27: 絕乾初居士又將此印板上款詞各處首呈轉見外
0137b28: 揚家醜住相受持耶人人具足耶明發筆禿無能且
0137b29: 待諸方霹靂手判斷。
0137b30: 題中峰和尚與大覺長老書後
0137c01: 泰定叟以中峰之命迭尸大覺而不欲師一山亦可
0137c02: 謂苟徇世諦昧其所繇來矣若非中峰至公至正至
0137c03: 嚴至明力卻之善諭之其不為顛倒而濫受者幾希
0137c04: 而今世漓俗薄何止奉金請拂以院易嗣究竟源混
0137c05: 脈衰終身無受用處徒然貽笑千古也此書關係法
0137c06: 門甚鉅凡我匡徒領眾者各宜鏤心勿令輕淺禪流
0137c07: 謬蹈覆轍。
0137c08: 題仲玉畫扇
0137c09: 突入雲山幾萬重茅簷斜倚綠陰濃我來借問無言
0137c10: 說想契維摩不二宗似耶真耶請明辨之。
0137c11: 題湧卍畫竹并楓山小帖後
0137c12: 斷翁老有餘興興之所到長竿短幅任意發揮蓋得
0137c13: 其瀟灑疏逸之性而以筆端遊戲三昧者也楓山此
0137c14: 帖雖云見獵猶喜亦是因時救獘後之觀者當體取
0137c15: 前人言行落處則幾矣。
0137c16: 題五十三參繡軸
0137c17: 昔文殊謂善財童子云汝今見我得根本智未得差
0137c18: 別智可以南遊於是歷一百一十城參五十三善知
0137c19: 識差別門庭一一透過解行俱圓成正等覺雖然真
0137c20: 善知識不離自家道在己巳求豈從外覓若見得這箇
0137c21: 善知識五十三員總是路傍閒漢其或未能恁麼承
0137c22: 當五十三員有前有後芒鞋緊峭何妨逐位參來故
0137c23: 經云善知識者長諸善根譬如雪山長諸藥草善知
0137c24: 識者是功德處譬如大海出生眾寶由親近善知識
0137c25: 能勇猛勤修一切智道由親近善知識能於一微塵
0137c26: 中說法聲遍法界甚矣善知識之利益人深也彥先
0137c27: 印居士有親近善知識大心乃以白絹數幅繡五十
0137c28: 三參聖像展卷披閱但覺煙雲燦爛五彩成章文殊
0137c29: 善財普賢彌勒與諸童男童女仙人國王勝熱婆羅
0137c30: 山樹等神盡在一針鋒上明明示現只如針鋒未舉
0138a01: 以前五彩未彰之際這一隊老古錐又向何處相見
0138a02: 彥翁彥翁也須自家證悟始得。
0138a03: 題東山穎正禪師遺稿
0138a04: 東山一生為人謹厚寬恤有古尊宿之風惜發用未
0138a05: 徵遽爾坐化是豈功名美器造物固吝不與人全哉
0138a06: 今所錄拈頌遺稿尚在吾篋笥中彼鹵莽輕狂麟楦
0138a07: 自冒者狼狼藉藉視此又何如耶。
0138a08: 題永禪人所書文文山正氣歌後
0138a09: 宋鼎已遷文山被執雖人力不可以奪天工而正氣
0138a10: 一歌當與天地相終始永禪人特書此為學徒法帖
0138a11: 想亦感之深慕之切歟不然藻繪其辭鏗鏘其韻目
0138a12: 前案上豈少也哉。
0138a13: 題諸葛武侯出師表後
0138a14: 鞠躬盡瘁死而後已義膽忠肝千古人臣榜樣昔湛
0138a15: 堂準老聞衲子讀此表豁然開悟具足無礙辯才汝
0138a16: 且道在那一句嗚呼不究其本而摭其末雖日聞日
0138a17: 誦亦奚以為也。
0138a18: 題畫黃雀
0138a19: 么麼成群花枝拂拂欲動不知從何處飛來吾家有
0138a20: 活貍奴切莫令伊覷見記取記取。
0138a21: 題費和尚所授十八尊者揭厲圖
0138a22: 這一隊漢竭盡生平伎倆出沒於鯨波浩渺之中驅
0138a23: 神役怪與諸蝦鱉魚龍同為伴侶雖小乘根器不無
0138a24: 黃檗研脛之虞而在末法觀之誘掖正教之功灼然
0138a25: 少他弗得此軸從何人畫來福嚴先師竟以畀我焚
0138a26: 香三閱心意豁如回視今之沉迷苦海未能自由者
0138a27: 奚翅天淵而已耶。
0138a28: 題無依法姪所藏迂叟林君手畫紫山壽軸
0138a29: 紫霄多奇巖怪石莆士紳皆知重之余謂重不在山
0138a30: 在乎山中人耳法姪公受囑歸來日與二三子踞
0138b01: 虯松遊碧洞掬水烹茶談無義話何嘗認此為重即
0138b02: 其壽量亦合真性本源上越虛空遠超曠劫夫豈尋
0138b03: 常筆墨所能形容增飾哉然則林君之意聊寄泰岱
0138b04: 於毫芒使八極頂目者按圖索居究明大事若謂只
0138b05: 此足以重公非惟貽笑山靈而公且啞然自笑矣。
0138b06: 題十華黃先生所畫壽松軸
0138b07: 此軸自莆陽蓮公帶來懸之虛堂見其怪節古枝凜
0138b08: 凜昂昂有歲寒不凋之象真近代名筆也辛丑秋入
0138b09: 閩應國懽請而獲聆謦咳方知迺翁自為傳神一幅
0138b10: 雲箋成一部實錄矣予壽云乎哉。
0138b11: 題野色秋聲圖
0138b12: 夜閒無事坐聽亂蛩唧唧聲覺明月清風殊多冷致
0138b13: 但負愁腸者不堪入耳耳因憶曩日李君所贈手卷
0138b14: 飛潛萌植種種奇幻迺搜出披閱而筆識之亦以見
0138b15: 野色秋聲動人情思之不誣也。
0138b16: 題杜則居士秋吟後
0138b17: 牢騷不平之氣發而為秋吟百篇字字幽閒句句慘
0138b18: 落及問其所以不平者何事即杜翁亦瞿然而不自
0138b19: 解天乎人乎夫誰與共白此心哉。
0138b20: 題老和尚在淮永寧寺所寄手札後
0138b21: 此老以私心謀主大剎法綱廢墮言行乖張眾所共
0138b22: 知我老人書此數語警之有不欲形於筆要伊清夜
0138b23: 揣量之句真所謂父為子隱直在其中者也其如昏
0138b24: 沉弗悟竟至隕亡悲夫。
0138b25: 題莊子畫像
0138b26: 漆園一書大都以脫形骸齊物我一死生證虛無為
0138b27: 極致所以立意幽玄出言放曠令人無處捉摸今夏
0138b28: 君能寶其書并繪其肖像晨夕而崇奉之是必有默
0138b29: 契於中而與此老共作逍遙遊耶不然何景慕之篤
0138b30: 若此。
0138c01: 歌
0138c02: 知足歌
0138c03: 能知足能知足知足時時無不足無不足時只自知
0138c04: 聊將知足歌一曲青山腰白茅屋左有長松右有竹
0138c05: 最愛我來住此中悠悠蕩蕩忘拘束春知足夏知足
0138c06: 薰風遲日任相逐衣裏圓珠閃爍光世間寶換吾弗
0138c07: 欲秋知足冬知足桂子開過梅又馥纏身破衲煖烘
0138c08: 烘勝似綺羅千萬軸淡虀羹瓔珞粥跳下繩床炊正
0138c09: 熟喫得肚皮飽彭亨呼童曳杖入雲谷草茸茸花簇
0138c10: 簇石可漱兮泉可掬人世輸贏夢半生嗟見時流不
0138c11: 知足不知足蓬門變作黃金閣巍然數仞猶嫌低營
0138c12: 盡東西及南北不知足饔飧積至千鍾粟袖手堂前
0138c13: 猶道無升斗錙銖也削剝不念君與親不信罪與福
0138c14: 秪要妻兒骨肉肥誰管村農掩面哭不論是與非不
0138c15: 顧榮與辱轟轟趁卻好威權那知性命風前燭風前
0138c16: 燭容易卜看來總是空勞碌爭似儂家歲月閒一缽
0138c17: 一囊隨分足能知足能知足我今與汝歌一曲汝如
0138c18: 有意知足時請聽此曲效知足
0138c19: 快活歌
0138c20: 真快活真快活快活道人活鱍鱍請君這裏立片時
0138c21: 暫聽我歌真快活行快活竹杖閒閒隨手撥或步峰
0138c22: 巔或水濱一聲長嘯乾坤闊住快活新築茆堂軒且
0138c23: 豁青山列似錦屏開又有雲粧紫霧抹坐快活蒲團
0138c24: 獨倚自超越直饒佛祖恁麼來都叫張三與孟八臥
0138c25: 快活木枕中間半葛怛幾度天明尚起遲流鶯徒向
0138c26: 耳邊聒不苦饑不畏渴渴則提瓶汲瀑花饑便燃鐺
0138c27: 煮肥蕨不管熱無衣不怕寒無裰熱則松下扇涼風
0138c28: 寒便爐邊燒榾柮榮辱窠是非闥當甚儂家臭皮襪
0138c29: 放曠常如癡兀人這些喚做真快活我見世人少快
0138c30: 活終日忙忙煩惱殺只為貪戀弗肯休故此志氣受
0139a01: 拘奪富也不快活貴也不快活富貴有時能失脫功
0139a02: 也不快活名也不快活功重名高背負筈無常催生
0139a03: 死決馬面牛頭相逼拶盈箱金玉子孫多閻老案前
0139a04: 難救拔趁韶光聽我說識取此中真快活快活快活
0139a05: 真快活不信任從鬧活活
0139a06: 採茶歌
0139a07: 有茶有茶山之陽小者提籃大執筐葉葉枝枝不覆
0139a08: 藏挨身直入侵衣翠信手拈來帶露香一聲幽鳥韻
0139a09: 如簧
0139a10: 有茶有茶山之中采采無多在己巳躬放下籃兒滿樹
0139a11: 空旋為入焙驚榆火又待炎爐吼浪風趙州公案此
0139a12: 君通
0139a13: 天目古松歌有引
0139a14: 孝廉鄭平子禾梅谿里中仁厚有德人也耋年植
0139a15: 天目松一株奇古可愛令郎雲渡公求賦贈之。
0139a16: 天目之山崇而幽天月之松勢如虯怒濤響入半空
0139a17: 息葉葉枝枝撐斗牛誰為移植先生宅卓立庭前高
0139a18: 十尺勁質蒼姿敢耐霜古之今之為標格我想此松
0139a19: 有令名此松奇古如先生先生性與此松合培養終
0139a20: 年不改更對松吟兮倚松坐萬象森羅拍手和真趣
0139a21: 一團若箇知只知鼻孔下頭大穠桃郁李笑春風轉
0139a22: 眼飄西又墜東爭似此松色愈翠朝朝綠霧紫霞籠
0139a23: 此松可比先生壽皓髮渥容眉目秀先生德行已巳過
0139a24: 之人間天上純無疚我來此地獲觀光溢耳清音絕
0139a25: 覆藏但願此松長不老先生不老較松長
0139a26: 秋軒水月歌
0139a27: 秋水磨銅碧且清秋月一輪透水明瀲灩波光千萬
0139a28: 里白蘋紅蓼渡頭生我今臨軒歌水月水月歌兮聲
0139a29: 嗚咽亂蛩唧唧訴空庭如助予懷傷久別別雙親兮
0139a30: 三十春殘碑古道雜荊榛歲時不向塋前掃慚憶當
0139b01: 年負米人別昆友兮二十夏韡韡棠花開復謝鴈足
0139b02: 無書烽火傳陟崗瞻望淚交瀉水也月也何所分故
0139b03: 鄉此處絕相聞水中有月秋容好月下悲秋欲斷魂
0139b04: 斷魂魂斷情難已莫辜秋月映秋水安得同歌水月
0139b05: 秋團圞坐對秋軒裏
0139b06: 採菱歌
0139b07: 我愛橫塘北之東菱葉隨波綠且紅雨過亂雲天欲
0139b08: 暮白花點點灑空濛我愛橫塘西之北寒浸玻璃菱
0139b09: 乍熟利刺尖尖尖似錐青苞半是紫苞肉童子汝來
0139b10: 採勿憂瓦舟輕撥放中流採之又採忘疲倦瀉入疏
0139b11: 籃水面浮嫩者剝開味鮮美老者和莖帶角煮大家
0139b12: 相視樂欣欣饑可療也渴可止菱兮菱兮汝當知蘊
0139b13: 玉含珠正遇時菱兮菱兮汝當知頭角崢嶸正遇時
0139b14: 竊怪夫世間英人達士多有老死江湖而不得用之
0139b15: 春思歌為亦庵邵公作
0139b16: 弱絮暗風吹動新花高日爍開年年春事長如許倚
0139b17: 杖任徘徊解倦響泉在架寬愁玉液盈杯此中樂趣
0139b18: 君知也何待遠朋來
0139b19: 香桂歌
0139b20: 蕭颯金風入戶涼幾株老桂綴新黃月中分出無雙
0139b21: 種世上贏來第一香道者倚欄頻對立芬芳陣陣侵
0139b22: 衣褶翻云此境是先天十聖三賢覷不及覷得及兮
0139b23: 只自知鼻端有竅徹玄微相逢莫盡輕攀折蹉過當
0139b24: 前直指機
0139b25: 木庵歌為和禪人作
0139b26: 刳木以成庵森羅萬象盡同參就庵以名木露柱燈
0139b27: 籠光簇簇木即庵庵即木當陽直截無私曲庵非木
0139b28: 木非庵擬議進前落二三禪人木庵取為號箇裏何
0139b29: 曾有作造且待庵中木點頭寥寥超出古皇道
0139b30: 長松翠竹歌為季寅姚檀護壽
0139c01: 君不見鬱鬱南山百尺松根條錯落似盤龍年深易
0139c02: 結香脂珀節勁能欺臘月冬又不見當時渭川千畝
0139c03: 竹亭亭解散琅玕束繁陰翠籜拂雲霄在處酬人顛
0139c04: 倒欲松竹風高絕比倫先生德厚自嶙峋予懷松竹
0139c05: 無窮盡預慶先生七十春七十繇來得者少先生得
0139c06: 已為標表童顏矍鑠弗扶筇兩耳聲通雙眼晶此係
0139c07: 真誠歷劫修長松翠竹合端由繞樹歌兮日未暮願
0139c08: 先生聞之心源洞徹與壺翁諗老而同流
0139c09: 嬾頭陀歌
0139c10: 好嬾頭陀真箇嬾上天下地無人管髼鬆白雪亂頭
0139c11: 抓不剪隨他長與短衣穿衲破兮縱拾斷麻也嬾縫
0139c12: 面垢形污兮縱酌清泉也嬾浣問伊教教弗知問伊
0139c13: 禪緩款款禿帚倒閒苔封塵滿三竿日遠未翻身紫
0139c14: 時八九碗嬾頭陀嬾頭陀上天下地無如何就
0139c15: 中也有奇特處風前解唱大小脫空歌
0139c16: 雙鳩谷谷歌
0139c17: 有鳥有鳥名斑鳩營巢傍我屋簷頭桑條日煖雛方
0139c18: 出翅羽未成計未周朝谷谷兮暮谷谷哺雛那倦飲
0139c19: 和啄豈知虐性黑貍奴來毀其巢食其肉雙鳩飛去
0139c20: 小雛亡谷谷孤孤痛斷腸誰無父母誰無子汝反張
0139c21: 牙快倚廊吁嗟乎物類不仁何至是聽呼孤谷越悲
0139c22: 傷
0139c23: 台僊歌有引
0139c24: 台僊者武原扆宣劉君別號也劉君慕晨肇採藥
0139c25: 之遇圖為行樂有純陽子指路其上并自題十一
0139c26: 韻言言灑脫予見而美之歌曰。
0139c27: 劉阮採藥忘歸路石徑梯斜天薄暮忽見桃花水一
0139c28: 溪胡麻飯出香無數中有人焉婉且英翠鬟玉珮踏
0139c29: 雲行殷勤接入碧紗洞通了仙情合世情及返兒孫
0139c30: 已七代茫茫誰復辨精彩繼訪靈蹤不可尋山桃水
0140a01: 影空相對此事希奇今古傳台僊夙契亦欣然輸錢
0140a02: 付與丹青手描繪收歸半幅箋劍笠隨身何處去呂
0140a03: 翁直指勿疑慮松間月色夜濤寒步步分明該本據
0140a04: 該本據絕躋攀桃源未必在深山但得塵心長止息
0140a05: 透穿仙佛萬重關
0140a06: 石馬歌
0140a07: 石馬雕鞍橫古路往來騎玩人無數白楊蕭瑟撼天
0140a08: 風疑是奔騰嘶日暮泉下茫茫去不回功名富貴已
0140a09: 焉哉可憐石馬空長在辜負英魂泣夜臺夜臺泣何
0140a10: 似生前酌緩急緩急生前非所宜死後相思亦奚及
0140a11: 君不見銅雀淒涼荒草堆狐狸鼾臥誰收拾
0140a12: 破屋歌次唯菴和尚韻
0140a13: 無依道人無檢束出頭占住一閒屋雖然此屋破難
0140a14: 堪六戶虛凝皆具足春去秋來不記年萬般取用信
0140a15: 前緣惺惺長在屋中坐饑即餐兮困即眠阿呵呵勿
0140a16: 露乖天工豈肯亂差排惟有矢心行正道古今賢聖
0140a17: 是吾儕
0140a18: 春雨歌
0140a19: 春雨淋兮春水深柴如玉兮米如金米如金兮沒處
0140a20: 尋下民何咎兮上天何心
0140a21: 辭
0140a22: 和陶淵明歸去來辭
0140a23: 歸去來兮此日回頭得所歸長翛然以自適轉覺夢
0140a24: 而奚悲信先聖之不遠知往祖之堪追識生死其如
0140a25: 幻歎世路以多非謝名場之跼蹐登萬仞而振衣窮
0140a26: 幽玄以淨盡歷坐對於隱微寂寂空庭雞犬飛奔有
0140a27: 客至止扣我柴門芳儀莫即雅韻攸存明日在天斜
0140a28: 照盈樽望江山之麗眼眺松竹以怡顏捲湘簾而縱
0140a29: 步觸處遇而皆安提衲僧之巴鼻撥向上之機關或
0140a30: 拾葉以留題或倦枕以昂觀興方來而弗禁似久出
0140b01: 之轅還愛纖塵之莫染樂吾樂以盤桓歸去來兮願
0140b02: 竟此為佳游非天工之可就殫人力而難求勿慕浮
0140b03: 雲之喜勿懷饑渴之憂煮藜羹以度歲洵有待乎良
0140b04: 儔勞生役役猶不繫舟情未忘於朝市其胡能老林
0140b05: 丘俄炙手而張雀看逐浪以隨流幾蓋棺而瞑逝埋
0140b06: 黃土以暫休已矣乎曰歸曰歸正其時去矣兔烏不
0140b07: 可留茫茫遊子擬安之魚以水為命人以家為期鋤
0140b08: 四山之榛棘護靈苗以溉耔覿面來而非物信口道
0140b09: 而非詩明明了了無餘事除夕到也復奚疑。
0140b10: 甲申夏國難遂庵感而歸耕賦歸去來辭贈之。
0140b11: 歸去來兮遂庵居士得所歸憫飄搖之世故懷禾黍
0140b12: 以興悲竭精誠而莫展幸前哲其可追修敝廬於僻
0140b13: 壤杜是是而非非腴田家之風味效新沐以更衣聽
0140b14: 天緣而自適無蹈患及防微春雨淋漓水碧長奔一
0140b15: 犁一笠荷出衡門牧兒踵後老牯具存有飯在簋有
0140b16: 酒在樽隨飽腹以寄傲掀虯髯以壯顏歌南山而拊
0140b17: 缶信行樂之足安思插鍬之慧寂與己已事而相關任
0140b18: 居諸其變遷嘗默坐以深觀夏耐溽而芸蕪秋披霞
0140b19: 而刈還賽勾龍以畢歲覯婦子之桓桓歸去來兮願
0140b20: 終身乎此游徐稚曾自耕而食王通亦不仕而求皆
0140b21: 知幾之遠見故得意而忘憂賴斯門之可入盍託告
0140b22: 夫朋儔人情巇嶮如浪壓舟昔日瓊宮玉殿今朝野
0140b23: 樹雲丘誰抱慚而識愧力砥柱於中流但迷蒙而弗
0140b24: 返借聲勢以閒休已巳矣乎吾吐斯言匪其時見者聞
0140b25: 者悉厭留惟有遂庵獨得之務農以為業不忮以為
0140b26: 期培祖翁之片地趁良辰而壅耔明钁頭之的旨敲
0140b27: 月下之清詩葛巾鶴氅翩然也羲皇以上復奚疑。
0140b28: 予自癸酉離鄉迄今二十餘載矣先人馬鬣伯
0140b29: 仲鴒歌每念及之殊為惋惻況值萬姓流離風
0140b30: 景不可復問乎因託父老招言而賦歸去來辭
0140c01: 以答其意。
0140c02: 歸去來兮霞漳父老招我歸遺萬金之尺素言婉切
0140c03: 而含悲歎荊花之非舊責二親之不追問世間與世
0140c04: 出果孰是而孰非汝方袍以受供人無食亦無衣胡
0140c05: 忍心而背義不念昔之艱微群變紛紛朝住夕奔拋
0140c06: 妻上路推幼出門廩箱掠盡屋宇灰存胸多鬱結飲
0140c07: 少歡樽泉聲苦而亂耳樹色慘以羞顏閱數行之遠
0140c08: 寄思坐臥而奚安敦天倫於孝友實道誼所攸關病
0140c09: 懨懨其未已假書籍以清觀輪歲祀於五指過三七
0140c10: 而不還鬢垂霜而莫保敢恃質以寬桓歸去來兮願
0140c11: 束裝乎此游馬祖曾返漢州去予豈異是而弗求雖
0140c12: 津途之險阻兼兵革之殷憂但矢堅以前進毋慮患
0140c13: 於寡儔僊關有馬劍水有舟登東羅之梵閣蹈印石
0140c14: 之荒丘望梁峰之倒影汲龍井之甘流掃先塋以植
0140c15: 木友于篤而心休已矣乎汝招我歸斯其時故鄉不
0140c16: 可以久留越地吳天任適之修身為寶立本為期各
0140c17: 隨報緣之定分常懷善果以勤耔力咨參而證悟聽
0140c18: 記之新詩世出世間如了了方袍受供復奚疑。
0140c19: 海鹽縣比丘尼超巖蕭山縣比丘尼超順捐貲
0140c20: 助刻祈壽基永四智慧常明者
0140c21: 百癡禪師語錄卷第二十六終
