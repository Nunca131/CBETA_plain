0354a01: 布水臺集卷第十二
0354a02: 住明州天童寺匡廬黃巖沙門道忞著
0354a03: 傳
0354a04: 龍池禹門幻有傳和尚傳
0354a05: 師名正傳。號幻有。生應天溧陽呂氏。幼豐碩。穎異不
0354a06: 羈。丱歲體忽尪弱。自以為壽不得長。因感香山小說
0354a07: 思出家焉。年二十二依荊谿沙門樂菴剃落。尋詣六
0354a08: 庭法師習講。學木叉戒法。俄舍去叩菴。菴為開導。師
0354a09: 感奮自誓。一夕聞燈華爆有省。白菴。菴可之。菴沒。師
0354a10: 心喪三年。然後治任。抵扺神京。初謁笑巖寶公。公高峰
0354a11: 十世孫。海舟慈其又大父也。契悟廣大。楚黃無念禪
0354a12: 師遊方時擬叩公。流輩咸為不可。蓋禪門方死繩墨。
0354a13: 公乃逸格。提將來者無所緣泊。故畏忌之。公見師至。
0354a14: 便問。上座何來。師云。南方。公曰。來此擬需何事。師云。
0354a15: 乞印證心地工夫。公曰。認得心地便休。何更有工夫
0354a16: 印證邪。師云。不得不舉似過。公曰。參堂去。師珍重。晚
0354a17: 入室。方具述所以。公驀趯出一隻鞋曰。向這裏道一
0354a18: 句著。師芒然。中夜旁皇。公晨起。見師猶立簷楹間。驀
0354a19: 喚師。師回顧。公翹足作修羅障日月勢。師遂有省而
0354a20: 機不發。一日有僧辭公。公問何往。僧云。禮遍融師去。
0354a21: 公曰。曾與伊會過麼。僧云。若論會則遍界無避處。公
0354a22: 睥睨曰。汝在廬山會過矣。僧畣無。公笑而不語。師頓
0354a23: 見公用處。久之辭去。公署正宗付焉。且以一笠戴師
0354a24: 曰。以此覆之。無露圭角。師受旨。徑往五臺棲息祕魔
0354a25: 嵒景。不出山者一十三載。會太常鶴徵唐公問道臺
0354a26: 山。見師如夙契。懇師南還。師以菴未塔聽之至荊谿。
0354a27: 公則以龍池延師焉。龍池故一源禪師道場也。嘉隆
0354a28: 以來。先德物故。東南法社例如灰冷。師至愴然。念百
0354a29: 丈大智之風有徒數輩。一如萬指臨之。於是擔簦負
0354a30: 笈之人聞其風而有在於是者咸集焉。槌拂之下多
0354b01: 穎脫而去者。而天童悟報恩修稱寂閒二大士矣。住
0354b02: 六年謝事。復遊燕都。居普炤寺。時縉紳輩留神空宗。
0354b03: 日夕從師質證。嘗一日舉扇展示諸大夫曰。當時孔
0354b04: 子還知有者箇麼。皆曰不知。師曰。以我為隱乎。吾無
0354b05: 隱乎爾。眾躍然。其揭示多此類法。師月川與師同
0354b06: 參寶公。左袒清涼。以非肇公物不遷論當世莫能抗
0354b07: 其說。師乃反覆剖析。累萬言。或者竊議以為曷不自
0354b08: 疆理乃踰畔而耕邪。師曰。吾誠不與比憂然。後世將
0354b09: 遂謂法門無人耳。川卒毀版以謝居。無何有為妖書
0354b10: 詆上者。詔捕弗獲。當事者藉口桑門。時紫柏可公逮
0354b11: 繫矣。一時名德引去馳師。師笑曰。學道期了生死。生
0354b12: 死了顧反畏禍邪。高臥如故。事寢乃赴唐公再住龍
0354b13: 池之命。師前後京師二十餘年。當是時。兩宮奉我田
0354b14: 服之徒方藉以有為。師獨無所事。生平如饑如渴。一
0354b15: 以道為己任。故終師之世。陞堂入室無虛日。好以門
0354b16: 前冷落車馬稀。老大嫁作商人婦話問士大夫。般若
0354b17: 無知。靡所不知話問學者。尟有契其機者。嘗謂眾曰。
0354b18: 今時人多有說得儘是者。恰像箇膾子手。何也。任他
0354b19: 佛頭來。魔頭來。獅子頭來。象頭來。牛頭馬頭。人頭狗
0354b20: 頭。羊魚鵝鴨頭到汝案上。一一儘汝破除。打發一邊
0354b21: 去。只恐把箇死貓兒頭來。便不能破除得。打發不開
0354b22: 去。於此打發得開去。纔是好膾子手。時有僧進云。將
0354b23: 死貓兒頭來著。師笑曰。果然不識。師風度簡夷而神
0354b24: 觀凝肅。嘗燕坐中堂。如在定者累日。雖左右近侍有
0354b25: 事不敢輒啟。至其規誨提將則慈意藹然。有所訓敕
0354b26: 時或質以經論。援以百氏之言。如日蒞天臨。有目者
0354b27: 咸睹至其機用玅密。迥出情謂之表。則壑澤夜迻昧
0354b28: 者不覺。師於神宗萬曆四十二年甲寅示寂。先一日
0354b29: 有僧自臺山來。師欣然與劇譚山中宿昔。抵扺暮莫索浴。
0354b30: 浴出而示微疾。眾環擁。知師猒世。因請遺訓。師舉所
0354c01: 著帽者三。眾無對。師乃拍膝奄然而化。蓋三月十二
0354c02: 日子夜也。師生世宗嘉靖己酉。世壽六十有六。坐四
0354c03: 十四夏。門弟子依法闍維收靈骨建塔本山之右。
0354c04: 天寧幻也慧禪師傳
0354c05: 師名佛慧。字幻也。別號嬾石。會稽人。南宋史相之後
0354c06: 也。母戴氏夢天台僧抵扺舍。孕師。及娠。鄰人共驚異相。
0354c07: 見紅光蓋室如火。六歲入童子學。授經知大意。十四
0354c08: 慕空宗。走天台。見松谷法師於華頂之勝峰寺。求度
0354c09: 不允。乃泛海求潮音僧度。復不允。因之發憤葬身魚
0354c10: 腹中。且死得救免。舟人愍之。為剪。詣谷始納為僧。
0354c11: 命今名。留習台教五載。一日晨課中間豁然。不覺心
0354c12: 吻俱開。告谷。谷奮挺逐之。不得住。聞嘉禾有濟法舟
0354c13: 者。走見之。會濟方屬纊。於是一缽煙村。孤筇天外。南
0354c14: 詢北訪。遍見大有道者。而卒機契圜通為笑嵒入室
0354c15: 之子。出住天寧之優曇苑。疾當世學者走聲便軟煖
0354c16: 一澂之。以枯澹數十年。門無宿客。嘗示眾曰。一翻相
0354c17: 見一翻新。好看缽盂添柄。幾處行來幾處險。猶奇艇
0354c18: 內藏輪海。不顧山頭月白。一任浮沈空無奈。雨腳風
0354c19: 清。大家和會。參方衲子。講席高流。居士宰官。天仙魔
0354c20: 梵。有情無情。生一乾坤。死一乾坤。聖一法界。凡一法
0354c21: 界。何曾謾得諸人。若也謾得諸人。那討說箇是非好
0354c22: 惡。賢善才能。尊卑異類。焯然些子。謾不得。欠不得。你
0354c23: 道是什麼境界。會麼。滿目塵埃千聖眼。半身落魄五
0354c24: 宗心。晚迻多寶菴。足不越閫者復十餘載。老且耄矣。
0354c25: 忽思天台舊隱。即日抴杖還南。嘉禾緇素遮止天寧。
0354c26: 俄示微疾。簡曆示小。師曰。後二日可。小師涕泣固留。
0354c27: 師笑諾。為更留三日。仍涕泣固留。不可。俗弟子聞之。
0354c28: 趣置龕室。師以是日午跏趺榻上而工適報竣。遂趨
0354c29: 寂焉。僧臘七十八。世壽九十一。師生嘉靖丁酉。方其
0354c30: 化揚神廟時。重譯來琛。山饒海富。加以國家尊崇象
0355a01: 教。一時禪林講肆。蔚然雲蒸。都下逮衲衣空閒之輩
0355a02: 尟不藉賴中貴人以自贍。師獨斥去弗受也。闃然一
0355a03: 室。嗒然一我。往往絕粒則闔關危坐。有餽之者粟逾
0355a04: 斗。錢盈環以上。亦斥去弗受也。時聞嘯聲如老鶻。吟
0355a05: 聲若清泉而已己。然不動真際。萬行常興。凡齋施茶藥
0355a06: 利益事皆為之。萬曆間奉詔為慈聖皇太后飯僧。千
0355a07: 朝事竣。闔關如故。故王公豪執希得見其面。即非所
0355a08: 欲方寸之閂澀不可通。即通而昵極清光。方若露立
0355a09: 霜月中。亦芒寒足。桌士大夫從之遊者。惟曹駕部安
0355a10: 祖。陳司業雪灘最久。侍者一能明執侍終身而已己。明
0355a11: 嘗有句見嬾石卮言中云。春水仰看人面綠。名華低
0355a12: 喚鳥聲紅。則明蓋長於聲律者。師語音如鐘。足有輪
0355a13: 紋龜畫。番番黃髮。齒落更生。皆其異相之著者。至若
0355a14: 五臺睹文殊真境。司爨感天台聖僧。事涉怪誕。茲不
0355a15: 具述云。
0355a16: 聖壽印乾法師傳
0355a17: 印乾法師者廣陵人也。法名海印。俗姓韓。父早喪。母
0355a18: 孫氏守志拊師。見師黠慧異諸兒。乃弛慈母之愛。更
0355a19: 張嚴父之威。過庭必訓。訓師嚴且倍常。仍命師遠學
0355a20: 金沙。蓋日以亢宗望師矣。然師志在出塵。殊無經世
0355a21: 意。母微知之。適師歸里就試。促師畢姻。師畏罥塵網。
0355a22: 因哀乞鄰東之老僧體菴能公者方便為剃落。於是
0355a23: 得墮三寶數。一日公謂師曰。千歲之椿必生廣莫之
0355a24: 埜。凌霄之鶴詎棲枳棘之林。師默識公意。即日禮辭
0355a25: 去。遍遊講肆。凡性相二宗碩大之家。若巢松。若一雨。
0355a26: 若昧法師輩。光昭吳會間者。莫不造請微言。諸師降
0355a27: 以大龍之雨。師一當以巨壑之投。升堂入室。無所關
0355a28: 隘。而京口悟心融公尤為駿賞。因輓師分座講說。長
0355a29: 河既決。千里沛然。英聲遂籍籍起東南。東南學士日
0355a30: 望師開法受徒。得挾策一聆玄義為快。然師自念長
0355b01: 水從瑯琊開法。太原孚因禪衲悟明。德山宣鑒躬擔
0355b02: 青龍疏鈔出蜀。擬埽南方魔子而卒自焚於紙燈吹
0355b03: 滅之後。宗門豈無長哉。我未達耳。若夫數他矜寶。說
0355b04: 彼譁音。直先聖所訶者。崇禎己巳春。博山來禪師赴
0355b05: 天界之請。入留都。師蹶然起僅造籌室而山還江右。
0355b06: 師悵恨久之。會友人山茨者從磬山來。稱修和尚宗
0355b07: 眼圜活。能鍼灼耆艾。師慨然與之偕往。修一見深相
0355b08: 器重。即以本來面目話詰師。師如癡如醉。若不知人
0355b09: 者十有九日而省。入室呈偈。修示以本色鉗鎚。師迎
0355b10: 刃即解。如轉圜石於峻阪之巔。修曰。未也。豪氂有差。
0355b11: 天地縣隔。師聲喏而退。叢林故事臘八陞座。師出問。
0355b12: 釋迦老子道。奇哉。一切眾生皆有如來智慧德相。但
0355b13: 以妄想執著而不證得。如何是妄想。修曰。成佛作祖。
0355b14: 如何是智慧。修曰。入死出生。恁麼則無明實性即佛
0355b15: 性。幻化空身即法身。又云。不證得。不證得箇甚麼。修
0355b16: 便打。師拜起而曰。若非今日親承指示。幾乎話作兩
0355b17: 橛。修曰。一面底道將來。師云。道得也是臘月蓮華。修
0355b18: 益器重之。既而聞天童法化之盛。復走見密老人。於
0355b19: 太白山中親炙踰年。會修遷湖州報恩。復往省覲。俄
0355b20: 而修寂。即欲抗跡西山。高蹈方外。而山茨禪師初住
0355b21: 東明簡。師曰。東明旵祖道場也。老屋敗椽雖聊蔽風
0355b22: 雨。奈塔山未復。祖塋尚薶。寒煙衰艸中孤掌難鳴。兄
0355b23: 豈靳隻手哉。師毅然走嘉湖杭。白三郡之護法及當
0355b24: 事者卒韙師之議。而東明繇此復業。然師不自謂德。
0355b25: 復去山後之數舍縛屋而居。師為人外瘁中剛。寡緣
0355b26: 飾與。物無違諍而義在必往。不吝情去留。而師友恆
0355b27: 切居東明時未三祀。長興男子復搆室烏瞻深處延
0355b28: 師。師欣然樂就。將為終身不出計矣。歸京口省融公。
0355b29: 公復以老病留。遂力卻烏瞻而棲城南之八公洞焉。
0355b30: 方是時。師去講座幾十年。雖同學相過從難師經論
0355c01: 重宣。然嗛嗛之志未猒也。會廣陵蔣氏元長。董氏問
0355c02: 曦二孝廉迎師入城供養。且叩楞嚴玅旨。因而四眾
0355c03: 聞之遂延講興嚴。及散席歸京口。公果猒世。遺言命
0355c04: 師繼席聖壽。非所好也而義不可辭。起敝支傾。甫一
0355c05: 年而病作。就醫東隱。問疾者往來如織。師恆接譚不
0355c06: 倦。有甯生楚儒者以事遊吳門。來謁別。師曰。子去幾
0355c07: 時歸。吾不能待子矣。把臂送之。低回不已己。越數日忽
0355c08: 索浴更衣。命迻龕入室。據坐跏趺。令人扶其首。久之
0355c09: 熟視左右。舉手曰。吾行矣。主人暹法師戲謂師曰。今
0355c10: 日天雨。縱去不遠。師曰。吾有艸鞋在。主人曰。艸鞋
0355c11: 斷時如何。師遂閟目不語。俄撼之。已己逝矣。停龕數日。
0355c12: 顏面不改如生。京口緇俗聞之。遂各備華旛。奉迎龕
0355c13: 室。歸葬全身於八公洞之左。師生萬曆乙未。入滅於
0355c14: 崇禎癸未五月之七日。蓋世壽四十有九。僧臘則三
0355c15: 十又一焉。
0355c16: 曇常集三禪人傳
0355c17: 曇禪者字曇生。黃州蘄春人。出家廬山開先寺。視予
0355c18: 為猶父行。幼從予遊方。動止有法。奉予歷百城春秋
0355c19: 十餘祀。雖荒村埜寺。風雨晦冥之候。未嘗見其有惰
0355c20: 容。尤刳心己事。於三不是語發明。從此信入。先師悟
0355c21: 和尚蓋器重之。繼予歸隱匡廬。為予分衛千里。還執
0355c22: 爨負舂如故。迨先師沒。予奔赴天童。乃留黃巖。始分
0355c23: 岐不克從焉。既而喪亂。洊臻山寺罄遭焚掠。殆居不
0355c24: 遑夙夜矣。而旋營旋葺。初無介意。以違予久。將省予
0355c25: 廣潤。夏止邗之東隱菴。一日無疾。忽索浴更衣。安詳
0355c26: 敷座跏趺。然後從容以趨寂之。故告其徒。徒驚愕悲
0355c27: 戀。跪乞遺言。曰。你自去廣潤禮覲和尚。吾行忙。不及
0355c28: 見也。言訖而終。
0355c29: 常禪者字法藏。長沙益陽劉氏子。幼出家。志參湖海。
0355c30: 以母老無依託乃負之遊方。復以利養同僧。為母罪
0356a01: 所至。割食食母。日食殘滓棄瀋而已己。母死則荷骨以
0356a02: 往。於先師無恙時趨叩天童。久而知歸。逮予繼席天
0356a03: 童。即居請客侍者寮。復典客靈峰廣潤。故從予亦最
0356a04: 久。為人質直好義。觸事穎發。於友恆面折其非。於師
0356a05: 亦橫機無所讓。至於荷法事眾則身命以之。後遊龍
0356a06: 池。為龍池綱維一眾。一眾服其公。俄疾作。預知時至。
0356a07: 命侍人安排果燭。鋪設香几。於是索筆書偈。揖別堂
0356a08: 頭。竟爾坐脫。
0356a09: 集頭陀字聖阜。會稽郭子式也。自為儒生。以德言重
0356a10: 於越。於越之子弟從之。師其孝友。則雍穆於家。師其
0356a11: 文章則輝煌於國。故通國之人莫不欲尸祝子式。社
0356a12: 稷子式。而子式固深渺自藏也。魯藩監國日立以崇
0356a13: 官起之。為一陛見即告歸。用團練法保持里。閈日有
0356a14: 遊騎騷繹。則自破產為之供億。不俾一卒入下戶之
0356a15: 門。舉平原平水若邪谿濱。凡賴子式以全者千有餘
0356a16: 家。清兵渡江。遂從予雲門落為僧。自茲闔戶山菴。
0356a17: 繭足不履市城矣。己丑冬予領越州大能仁寺。不得
0356a18: 已己一踐都門。歸而得疾。疾且革。召諸親友從容話別。
0356a19: 作偈辭世。復取自肖象題之。乃泊然長逝。
0356a20: 贊曰。善夫。圭峰有言曰。作有義事是惺悟心。作無義
0356a21: 事是散亂心。散亂隨情轉。臨終被業牽。惺悟不繇情。
0356a22: 臨終能轉業。彼姝三士所謂轉業是邪。非邪。夫紛紛
0356a23: 荷橐走叢林。其誰不曰我為生死哉。而臨行灑然。寥
0356a24: 寥無有。何也。由信之不深。行之不篤故耳。況復狼心
0356a25: 蠆尾。所作殆有甚於屠沽負販者。予故於三人獨表
0356a26: 而出之嘉往。所以勸來。豈曰臨川歎逝而悲從我者
0356a27: 之皆不及門與。
0356a28: 四明孝直錢先生傳
0356a29: 先生名敬忠。字孝直。上世以官為姓。蓋陸終之後也。
0356a30: 中葉祖從父官寧國。為宛人。又九世遷鄞。代有異材。
0356b01: 故江東之錢氏日顯。高祖奐參政廣西。以單騎平藍
0356b02: 賊。功陞布政使。曾祖瓚亦任廣西副使。時人比大小
0356b03: 鄭云。父颺虞公名若中。隆慶朝進士。授儀曹。性戇。
0356b04: 與時左出為臨江太守。以亟白故御史劉臺冤忤權
0356b05: 貴。由是誣公酷禁。殺多人。疏動神廟。致坐福堂者四
0356b06: 十年。先生適生浹歲。從父獄中受書。慧異具至性。日
0356b07: 嗚咽吁欷。不出父不自有生。遂矢志力學版床銳減。
0356b08: 于時臨江拘禁日長。母田憂悴成癆瘵。歸侍則心挂
0356b09: 吳天。趨省則腸迴浙水。雖以父命受室。歲時伏臘。重
0356b10: 自悲傷。未嘗與家人一接醴為歡也。先生慮患既深
0356b11: 摻。心益危。思致益。登峰造極而文章憎命。達凡五入
0356b12: 浙闈不第。益自感憤。卒連登四十七年春榜。占麟經
0356b13: 第一魁。多士方圖奏請。忍不待時。或勸先生宜萬全
0356b14: 出父。奈何嬰鱗蹈禍淵。不得已己置廷策不對。復泣血
0356b15: 長安道上。三年至宗改曆。伏闕且請死。頌父冤矣。
0356b16: 會當事者多疑沮。不覺憤懣之極。歐血盈斗。竟自囚
0356b17: 服。待罪金馬門乃得旨。原釋奉父生還計。先生自少
0356b18: 至壯。涕泣告哀。風雨奔命三十年。無寸晷少弛救父
0356b19: 之心。故自臨江脫獄之後則如丹成黃冠。道證高僧。
0356b20: 前後際斷。人間世無復餘想矣。所以角巾埜服。放意
0356b21: 湖山。恆與名緇宿衲相遊泳。兼通法乘。諸書多所譔
0356b22: 述。能安徹骨之貧。不熱亙天之燄。當涿州秉衡日。由
0356b23: 攀附躋顯要者不可悉數。先生為門賢首出。顧自浪
0356b24: 跡東瀛。超然物外。其高潔為何如哉。崇禎初召為刑
0356b25: 部郎。以母病告養。歸授生徒穫館糈以奉甘旨者。又
0356b26: 十年母卒。服闋復起為郎。益清貞。自樹黨人。惡其異
0356b27: 己。出為寧國太守。鉏強植弱。立法賑饑。存活者數萬。
0356b28: 終以道不諧時。免官去任。旅食金陵。甲申之變。撫臣
0356b29: 馬士英迎立福王于南畿以定策。居台鼎導。主色荒
0356b30: 不問經國大猷。先生患之。乃極陳討賊復讎之義。勸
0356c01: 上親征。冀乾綱獨奮。有以振厲朝埜。其明目張膽皆
0356c02: 諸葛武侯出師表所未經籌策者。書三上不省。先生
0356c03: 知必敗。即日出疆。依長公光繡隱于海隅。復援麟經
0356c04: 私定甲申罪臣四等之案。其維持世教人心皆此類。
0356c05: 尋以國事日非。憂憤成疾。明年新都覆疾。遂革乃更
0356c06: 號豈塵。自題其旌曰崇禎遺老。然後瞑目而逝。蓋慕
0356c07: 元處士林外之為人。亦以雖死不忘先帝云。
0356c08: 贊曰。余讀有明成祖文皇帝所編孝順錄。上溯黃虞。
0356c09: 下終昭代。自天子至於庶人。凡散見于史傳者靡不
0356c10: 搜采。僅獲二百七人。其間雖有處極人倫之變。皆可
0356c11: 盡子職而為之。豈若先生父嬰宸怒。同朝莫解。子欲
0356c12: 出而之生。所謂天雨粟。馬生角也。故為先生謀。與其
0356c13: 自為謀。亦安所施。夫回天之力庶幾得一第。或可萬
0356c14: 一陳情耳。則先生之朝黃卷。暮青燈也宜矣。獨是父
0356c15: 幽母瘵。天各一方。東顧西瞻。愁腸萬結。苟非窮神極
0356c16: 慮。竭智盡能。曷繇奮揚高翮。哀鳴九天哉。夫陸終之
0356c17: 後至颺虞公益蕃。今其子若孫鳳翥鸞翔。振振未艾。
0356c18: 彼臨江之非酷吏天實監之矣。使公無先生終閟幽
0356c19: 圄不出。是以聖君殺賢守。天下後世其謂神祖何然。
0356c20: 則先生之移孝作忠。奚俟出身加民而後見之。於乎
0356c21: 先生之曰忠曰孝。其斯以為忠孝與。夷考二百七人
0356c22: 中舍五十而慕之虞舜。誰與匹休哉。
0356c23: 廣陵三我先生傳
0356c24: 先生姓蔣。諱應參。號三我。邗之董子里人也。幼孤家
0356c25: 貧。攻苦寡強。親戚歲以館穫有秋食。孀母日甘毳以
0356c26: 奉者數十年。當是時。先生自足握青紫如券而救敗
0356c27: 扶傷。蹀躞不能前。然先生弗恤也。晝夜摩厲諸生。故
0356c28: 先生鑄人之風以是日聞而先生車馬亦頓矣。然先
0356c29: 生方以得糈為將母大慶逾弗恤也。迨喪母則又鼠
0356c30: 思泣血。不蘄有生。故先生終弗恤。曰。噫。負吾也夫。然
0357a01: 吾不人子負而天以吾子負。則吾真負也。夫先生恭
0357a02: 不泄邇。孝不忘遠。居恆時有祭。月有祀。雖賓燕不廢
0357a03: 也。凡祭必齋必夙。明河在天則先生皇皇起曰。旦
0357a04: 矣。非采蘩風人交鬼神之道也。不敬奈何。然廢徹而
0357a05: 光昭如故。轉己祠墓禮。俗歲一二展。先生則嘉辰令
0357a06: 節皆往。雖豆無豐碩而烹葵燒芋。獻酬交醋。若藹然
0357a07: 膝下者。夕末為先人分歲。朝初復為賀旦。皆生人禮
0357a08: 也。故鄉農望而慫若慎爾。芻牧毋干先生隴。恐先生
0357a09: 傷胥邵也。春秋獻文廟。先生不與從。則陳詩書闕里
0357a10: 志於庭。炷香束帛。拜階除首。九頓歔欷。顧子孫曰。先
0357a11: 師衣被我德厚焉。可忘若欽念詩書訓邪。忝先師不
0357a12: 可。先生豐頤後耳。美須髯。童子光外射而頎然。面目
0357a13: 嚴冷。類刺削神人。自其勝冠。時燕居必冠。冠不釋元
0357a14: 者近六十載。門弟子遇諸途。十步外必虛左俟端。拱
0357a15: 唯謹閻。子含卿有軼才。駘蕩無所忌。居恆咄咄。掀髯
0357a16: 風搖四座。殆隅先生則終日恂如不能言者。今上頒
0357a17: 朔先生旄矣。然左書箴。右書銘。兢兢如也。故生平無
0357a18: 過誤。聞人過誤輒同廢病。恐終不得活。諸生也大則
0357a19: 讓。小則規。子孫則畢讓無巨細。孫某過中陳。見屣焉
0357a20: 蹴之。偏先生讓曰。齒君路馬。何如蹴父履。讀詩書大
0357a21: 家子不識禮。固當終朝不懌。當食猶歎嗟。孫某懼。叩
0357a22: 首自責無所容乃已己。先生見子姓類師生。臨家人若
0357a23: 臣。主自妻媳以下終身未嘗窺戶庭焉。一孫一子。子
0357a24: 善舉於鄉。為今孝廉君。孝廉於先生最為式穀。然先
0357a25: 生廉隅見矣。故先生終以德王。子孝廉又以文雄。孝
0357a26: 廉恆多為縉紳。先生操觚家所誦說。先生則人人樂
0357a27: 道。以為三我先生真古狷潔士哉。雖然先生清刻矜
0357a28: 己。諾猶古東楚風。若其動符禮法得不教焉。殆鄒魯
0357a29: 彬彬君子未遑也。猶喜古皇先生教少欲知足。固一
0357a30: 白衣杜多。白社有外務。則先生禦操不平慷慨然。固
0357b01: 飲酒食肉。新學近事男多竊笑先生。然諸近事男聞
0357b02: 經行道崇勝業皆自遜不若先生。然察之則不若先
0357b03: 生遠甚。識者多謂先生用儒治身。用佛治心。則先生
0357b04: 笑不言也。然先生疾革。猶命佛者擊磬誦修多羅。先
0357b05: 生則傾耳聽。使聲琅琅不絕。然後右脅吉祥乃逝。則
0357b06: 皆古皇先生教也。當彌留時。子婦梁割肱雜糜以飲。
0357b07: 先生幾起。卒以衰憊。殞此哲人。惜哉。
0357b08: 贊曰。史闕文。馬借人。二事皆末孔子稱之。何也。傷周
0357b09: 道澆漓日甚也。往余客句章見秦縣王子式。姚州管
0357b10: 生聖者。其人皆布衣。有王公之重。矯節砥行以生人
0357b11: 之死。當世之人因之而寡過者蓋千十百家。先生亦
0357b12: 然。無大位。整齊當世而危言危行。當世亦憚之。語曰。
0357b13: 猛虎在山。藜藿不采。先生有焉之三人者皆人倫羽
0357b14: 儀也。今一歲間相繼化去。余甚懼之。然於越多君子。
0357b15: 廣陵多廣商大賈。故余亟采先生行事。論次為傳。付
0357b16: 孝廉君俾號於人曰。先生出矣。自古有死。先生蓋未
0357b17: 之死也。悲夫。
0357b18: 義僕傳
0357b19: 吾家有老蒼頭。忘其族姓里居。小名進寶。子。無更錫
0357b20: 嘉名。遂名進寶子。幼鬻吾家。仕吾先王伯。伯父伯兄。
0357b21: 伯兄之子。子之又子。五世矣。為人質愿。寡言笑。經旬
0357b22: 未嘗見其啟齒。惟渠渠力作無休時。始吾王伯少有
0357b23: 蒼頭。方學推襏。幾廢股。日糞其主之田以佐佑之。故
0357b24: 吾先王伯捐賓客之日鼠壤有餘蔬。後歲大不穰。伯
0357b25: 父早喪。伯兄又不事事。所糞之田日折而入於逋主
0357b26: 之家。蒼頭則為之佃。既食其入。復收其贏餘。以供歲
0357b27: 時。伏臘暇則理蔬圃。治水薪。凡伯兄之家待蒼頭舉
0357b28: 火者。三世伯兄蕃嗣姓困於貨。不能為蒼頭置室。遂
0357b29: 終身亡偶。然不聞其有外遇與夫不足之色。以予少
0357b30: 長。見蒼頭大都若此。近復聞其采藥山中。得奇藥。以
0357c01: 之飲病者病輒愈。方且以僊真品目之。予謂事出偶
0357c02: 然。未可異。獨其生平奉主義至高。有類古之良大臣
0357c03: 者。今之大臣有能彷彿於吾蒼頭之一節。其肯以疆
0357c04: 場之患。社稷之艱憂吾君哉。義士也夫。純臣也夫。
0357c05: 
0357c06: 
0357c07: 
0357c08: 
0357c09: 
0357c10: 布水臺集卷第十二
