0291b01: 弘覺忞禪師北遊集卷第二
0291b02: 門人真樸編次
0291b03: 奏對機緣
0291b04: 九月十七日至天津。天使入奏。上命備車馬迎師。二
0291b05: 十二日午刻進萬善殿。駕隨到。召師進見。傳諭免禮
0291b06: 賜坐。師云。山林野逸。特蒙寵召。夙生何幸。得睹天顏。
0291b07: 上慰勞畢。乃問師年臘。得法元由。師詳敘始末。復云。
0291b08: 老和尚最初開堂何處。師云。繼席天童。上云。同門昆
0291b09: 季有幾何人。師云。十二位。上云。老和尚第幾。師云。忝
0291b10: 居第八。上復問同門名號。師一一宣畢。上問。老和尚
0291b11: 得法弟子幾人。師云。二十五人。上問。得法隨侍幾位。
0291b12: 師云。六人。上傳召隨侍進見。逐一問名畢。遂傳諭。朕
0291b13: 敦請老和尚遠來。本為弘揚佛法。況天氣嚴寒。且結
0291b14: 冬制。俟春日還山何如。師良久云。遵旨。即諭萬善愍
0291b15: 忠廣濟三處結冬。仍諭。上堂日命諸禪者進萬善殿
0291b16: 裏聽法。次日辰時。上攜學士王熙馮溥曹本榮。狀元
0291b17: 孫承恩徐元文至方丈賜坐。上命學士問。老和尚來
0291b18: 自天童。如何是天童得力句。師云。奉皇上詔書。特特
0291b19: 到此。問。如何是正法眼藏。師豎拳云。突出難辨。又問。
0291b20: 如何是觀自在。師鼓掌云。還聞麼。復問。大學之道。在
0291b21: 明明德。朱子云。明。明之也。如何是明之底道理。師云。
0291b22: 問取朱文公去。士皆無語。上發笑。上問。老和尚幾歲
0291b23: 上參見天童先和尚。師云。三十一歲。上云。初參何人。
0291b24: 師云。打初行腳。曾見黃檗無念和尚。上云。無念和尚
0291b25: 誰之法嗣。師云。念師於七尖峰大休和尚言句下起
0291b26: 疑得悟。實未見休也。上云。是甚言句。師云。僧問如何
0291b27: 是祖師西來意。休云。黃瓜茄子。上云。老和尚因甚機
0291b28: 緣悟道。師云。長疑產難因緣。後來有箇會處。學士云。
0291b29: 大慧也從此打失布袋。者公案畢竟作麼生。師云。明
0291b30: 破即不堪。又問。女子出定公案。請老和尚下一轉語。
0291c01: 師云。任從滄海變。終不為君通。士云。婆子請趙州轉
0291c02: 藏經。只轉得半藏。那半藏作麼生轉。師云。學士起身
0291c03: 禮拜皇上著。又問。發心參禪即是善。如何又說不思
0291c04: 善不思惡。既善惡都不思。當何處著力。師云。善惡總
0291c05: 從心生。心若不生。善惡何著。士沈吟。師震威一喝。上
0291c06: 云。纔涉思惟。總成意識邊事。師云。大哉王言。上問。如
0291c07: 何是悟後底事。師云。待皇上悟後即知。學士進云。悟
0291c08: 即不問。師云。問即不悟。上首肯。上問。有禪師教人參
0291c09: 念佛底是誰。作麼生參。師云。畢竟念佛底是誰。但恁
0291c10: 麼看。上提起案頭數珠云。和尚喚者箇作甚麼。師云。
0291c11: 請陛下放下著。上放下數珠。師云。是甚麼。上問。參禪
0291c12: 悟後。人還有喜怒哀樂也無。師云。逆之則怒。順之則
0291c13: 歡。上欣然。復云。大都此事甚難。師云。也不難。不見龐
0291c14: 公云。難難。十石油麻樹上攤。龐婆云。易易。百艸頭上
0291c15: 祖師意。靈炤云。也不難也不易。饑來喫飯困來睡。上
0291c16: 云。卻是靈炤超過龐公。師云。非父不生其子。上問。壽
0291c17: 昌無明和尚。雲門湛然和尚。曾參見何人。果是真實
0291c18: 悟道善知識麼。師云。二老悟不由師。特印心於曹洞
0291c19: 宗人。而知真行卓。無可遺議者。即舉壽昌偈云。冒雨
0291c20: 衝風去。披星帶月歸。不知身是苦。唯慮行門虧。至若
0291c21: 湛師。則雲流天空。事過即忘。尤稱無心道人。上嘉羨
0291c22: 不已己。復諭學士。不須更問公案。但請老和尚開示做
0291c23: 工夫。士問。做工夫只是多間斷。師云。間斷不間斷不
0291c24: 要管。若是怕間斷。即加一番隔礙。但遇事來即應。事
0291c25: 後即單提正念。如王臨宇。秉靈鋒寶劍。凜凜神威。一
0291c26: 切魔外誰敢近傍。做工夫須是恁麼始得。士問。做工
0291c27: 夫還是看甚麼話頭。師云。話頭之說。無有定法。但是
0291c28: 去不得處。便是話頭。古人於後學初機無處著力。不
0291c29: 得已己教他看一無意味話。如萬法歸一。一歸何處之
0291c30: 類。著令咬嚼不破。橫不得豎不得。如一座鐵壁銀山。
0292a01: 頓在面前孜孜沒沒廢寢忘餐有朝一日撞透銀山
0292a02: 鐵壁方是得力處士云如何得到廢寢忘餐底田地
0292a03: 師云廢寢忘餐非是勉強如學士有一急切事在心
0292a04: 不知不覺廢寢忘餐蓋欲罷自不能耳又問世情濃
0292a05: 厚如何得輕去師云道念若重則世念自輕譬如秤
0292a06: 物一般頭重則尾輕頭輕則尾重矣上笑云朕向亦
0292a07: 曾如此過來用心真切則世緣不覺自輕士云我輩
0292a08: 措大家多學文字未免涉理障恐難悟入師云即文
0292a09: 字亦須有箇悟頭方始超卓如東坡是五祖戒後身
0292a10: 故下筆清空靈妙但轉過頭來卻於己事生疏然亦
0292a11: 暫時岐路因舉溈山與寒拾相見機緣拾云休休他
0292a12: 三生曾做國王來一總忘卻了也古人多有隔陰之
0292a13: 迷唯皇上果位中人雖現身為生民主而念念不忘
0292a14: 此事誠過古人遠矣上問有箇雪嶠和尚聞渠真率
0292a15: 不事事末後示寂甚超脫老和尚可知其人及曾親
0292a16: 近否師云先法叔住開先時曾受西堂之職及示寂
0292a17: 雲門遺命主其後事乃述雪老人于丁亥年八月十
0292a18: 九日示微疾次日封鐘版親書一紙示眾云小兒曹
0292a19: 生死路上須逍遙皎月冰霜曉喫杯茶坐脫去了至
0292a20: 二十六日酉時果索茶飲口唱雪華飛之句奄然坐
0292a21: 逝然近代如林皋和尚之陞堂告眾若菴和尚之預
0292a22: 定逝期其事詳載塔銘皆忞所撰則又不止一雪嶠
0292a23: 老人也上云學道須是恁麼方好師云此中亦有淆
0292a24: 訛如真點胸乃一代大知識臨示寂展轉痛苦侍者
0292a25: 云和尚終日訶佛罵祖而今卻恁般漏逗真云你作
0292a26: 者般見解遂起身趺坐而逝古來尊宿如此不一儘
0292a27: 有人不識修行不聞佛法也能預知時至無疾而終
0292a28: 所以此事貴在眼明眼若不明即坐脫立亡未足多
0292a29: 也上問先天童和尚示滅如何師云示現微疾臨期
0292a30: 按行工築歸方丈吉祥而逝上問有箇熊開元曾見
0292b01: 老和尚否師云曾見上云渠出家參禪有悟處麼師
0292b02: 云覺得胸次未能灑然但人品極是高卓數為靈嵒
0292b03: 分衛供眾上問靈嵒何人師云法姪弘儲漢月藏和
0292b04: 尚之嗣是日自辰至午坐譚十餘刻方始回宮十月
0292b05: 十五日敘譚餘事別記十月二十八日敘譚餘事別
0292b06: 記十月二十九日敘譚餘事別記臘月十五日敘譚
0292b07: 餘事別記庚子年正月初二日敘譚餘事別記正月
0292b08: 初三日敘譚餘事別記正月十一日敘譚餘事別記
0292b09: 三月十五日駕至方丈上云者幾日在宮中多看語
0292b10: 錄見有上堂晚參小參示眾之不同何也師云先德
0292b11: 叢林凡遇為國開堂及至節元旦皆陞座拈香祝聖
0292b12: 其餘三八朔朢垂示俱名上堂所謂晚參者古來學
0292b13: 者朝參暮請善知識亦為之暮而陞堂即上堂之異
0292b14: 名也小參者所謂家教是也與示眾均名隨宜開導
0292b15: 雖立名不同要皆時時刻刻以此事提撕學者耳上
0292b16: 乃命學士王熙問有句無句如藤倚樹意旨如何師
0292b17: 云有句無句且置樹倒藤枯畢竟何歸何處士云求
0292b18: 老和尚分明開導師云事不如此欲求老僧分明開
0292b19: 導即誤賺居士了也上隨問向上一路千聖不傳如
0292b20: 何是不傳底事師良久問上云陛下會麼上云不會
0292b21: 師云只者不會底是箇甚麼是何境界作何體段皇
0292b22: 上但恁麼翻覆自看看來看去忽若桶子底脫自然
0292b23: 了辦上云求老和尚更下一語看師云無毛鐵鷂過
0292b24: 新羅上又問如何做工夫始得與此事相應溪進
0292b25: 云皇上當謝絕諸緣閉門靜坐饑來喫飯困來打眠
0292b26: 如大死人相似始得師云此語在我禪和家即得皇
0292b27: 上日應萬幾若一日稍不勵精則諸務叢脞矣上云
0292b28: 畢竟如何用心即得師云先德有言但能於心無事
0292b29: 于事無心則虛而靈寂而妙皇上但遇大小事務不
0292b30: 妨隨時支應事後返觀向來酬應底畢竟從甚麼處
0292c01: 起從甚麼處滅刻刻提撕念念不舍自然打成一片
0292c02: 事事無礙上云恐有間斷時如何師云參禪無別訣
0292c03: 只要生死切皇上果生死切時如孝子器卻父母即
0292c04: 欲不哀痛不可得也上云生死心切誠如老和尚所
0292c05: 說但見聞覺知昔人所訶今欲用心參禪未免落他
0292c06: 見聞覺知師云譬如大火聚觸之即燎人然道火何
0292c07: 曾燒卻口不見古人道即此見聞非見聞無餘聲色
0292c08: 可呈君箇中若了全無事體用何妨分不分上云參
0292c09: 禪悟道後還入輪迴麼師云唯悟明生死底人正可
0292c10: 入他輪迴譬如皇上尊居黃閣忞與群臣何由得望
0292c11: 恩光皇上唯屈尊就卑故忞等乃得共天語聞法要
0292c12: 所以八地菩薩當證真之後如夢斯覺上無佛道可
0292c13: 成下無眾生可度即欲入般涅槃十方諸佛同聲勸
0292c14: 請善男子爾雖證此法門然而眾生沒在諸苦我諸
0292c15: 佛等不以證此便為究竟不妨示如幻之法門覺如
0292c16: 夢之眾生從此起大功行較前所修日劫相倍焉上
0292c17: 復問老莊悟處與佛祖為同為別師云此中大有淆
0292c18: 訛佛祖明心見性老莊所說未免心外有法所以古
0292c19: 人判他為無因濫同外道上云孔孟之學又且如何
0292c20: 師云中庸說心性而歸之天命與老莊所見大段皆
0292c21: 同然佛祖隨機示現或為外道或為天人遠公有言
0292c22: 諸王君子不知為誰如陛下身為帝王乾乾留心此
0292c23: 道即不可以帝王定陛下品位也非但帝王即如來
0292c24: 示現成佛亦是脫珍御服著敝垢衣佛亦不住佛位
0292c25: 也上歡然首肯師云忞望七之年耳目昏重不便常
0292c26: 侍天顏兼之近有執侍僧從天童來言山中大眾望
0292c27: 忞不回俱有散去之意恐叢林荒廢乞皇上速賜還
0292c28: 山上云趨風日久得承謦欬何忍遽令老和尚別去
0292c29: 語畢潸然師云忞受天恩兼之皇情眷注亦何忍遠
0292c30: 離但前所奏請皆萬不得已己上云老和尚到處利生
0293a01: 京師禪道佛法寂然無聞者百有餘年須得老和尚
0293a02: 久久闡揚始有向往之者老和尚即不久留亦須三
0293a03: 年師云忞道德涼儉曷能副上盛心皇上以佛心天
0293a04: 子徵書四出詔求四海知識此風遍聞天下億兆蒼
0293a05: 生莫不知有參禪學道之事皇上已己為他下了般若
0293a06: 種子即不能當下行持譬如丈夫食少金剛要當穿
0293a07: 皮而出況般若正因乎上云朕亦不敢強留違老和
0293a08: 尚意畢竟寬住幾時得以時時請益可也是日自午
0293a09: 至酉方始回宮三月十六日敘譚餘事別記三月二
0293a10: 十三日敘譚餘事別記三月二十四日敘譚餘事別
0293a11: 記四月初一日巳時上攜兩學士至方丈命學士王
0293a12: 熙問如何是三界唯心萬法唯識師云一字兩頭垂
0293a13: 上問三教歸一一歸何處師云大家在者裏學士復
0293a14: 問善知識既是佛祖兒孫因甚卻要殺佛殺祖師云
0293a15: 有了你沒了我有了我沒了你上以手指點云中庸
0293a16: 道天命之謂性作麼生是性師云不離皇上舉手處
0293a17: 復問僧問雪峰古澗寒泉話與趙州所答為同為別
0293a18: 師云二俱作家二俱瞎漢師因進云忞時常出醜上
0293a19: 前今日拈則公案亦請皇上下語乃舉婆子燒菴因
0293a20: 緣畢遂云設抱定皇上云正恁麼時如何作麼生下
0293a21: 一語免得婆子趁出燒卻菴上云朕從來不曾留心
0293a22: 焉敢在老和尚面前指東道西師云乞皇上畢竟下
0293a23: 一語上又推辭師云皇上既下不得決須發起勇猛
0293a24: 心著實參究究到無可究處忽然地一聲自然七
0293a25: 通八達得大自在時上極為稱善復敘餘事及暮回
0293a26: 宮漏下三鼓尤命內臣傳語抄錄婆子機緣入宮詳
0293a27: 加體究四月初六日敘譚餘事別記四月二十三日
0293a28: 敘譚餘事別記四月二十九日敘譚餘事別記五月
0293a29: 初七日敘譚餘事別記五月初八日敘譚餘事別記
0293a30: 五月初九日從晨抵扺暮二次至方丈敘譚餘事別記
0293b01: 五月十三日從晨抵扺暮二次至方丈敘譚餘事別記
0293b02: 五月十四日從晨抵扺暮二次至方丈敘譚餘事別記。
0293b03: 上一日問南泉斬貓意旨如何師云直逼生蛇立化
0293b04: 龍上云趙州當日頂艸鞋出去南泉許為救得貓兒
0293b05: 若問老和尚合作麼生下語師云老凍儂為他閒事
0293b06: 長無明作麼。上一日手書大學之道在明明德拈起
0293b07: 示師曰請老和尚下一轉語師云日輪正卓午。上一
0293b08: 日問梁武帝見達磨問如何是聖諦第一義磨云廓
0293b09: 然無聖意旨如何師云綿包特石上云帝曰對朕者
0293b10: 誰磨云不識又作磨生師云鐵裏泥團上云今問老
0293b11: 和尚如何是聖諦第一義師云天無二日民無二王
0293b12: 上云對朕者誰師云即日恭惟皇上聖躬萬福。上
0293b13: 一日展視雪嶠老人真其自贊有云者漢奇怪隨云
0293b14: 請老和尚下語師云賣弄不少。上一日慨歎場屋中
0293b15: 士子多有學寡而成名才高而淹抑者如新狀元徐
0293b16: 元文業師尤侗極善作文字僅以鄉貢選推官在九
0293b17: 王攝政時復為按臣參黜豈非時命大謬之故耶師
0293b18: 云忞聞之君相能造命士之有才患皇上不知耳上
0293b19: 既知矣何難擢之高位上曰亦有此念因命侍臣取
0293b20: 其文集來內有臨去秋波那一轉時藝上與師讀至
0293b21: 篇末云更請諸公下一轉語看上忽掩卷曰請老和
0293b22: 尚下師云不是山僧境界時昇首座在席上曰天岸
0293b23: 何如昇曰不風流處也風流上為大笑。
0293b24: 
0293b25: 
0293b26: 
0293b27: 
0293b28: 
0293b29: 
0293b30: 弘覺忞禪師北遊集卷第二
