0469a01: 萬如禪師語錄卷第八
0469a02: 嗣法門人行猷等編
0469a03: 法語
0469a04: 示石航英侍者
0469a05: 達磨西來直指人心見性成佛初無者也之乎所以
0469a06: 德山見僧入門便棒臨濟見僧入門便喝使其當下
0469a07: 知歸做箇灑灑落落出格漢子今時學者情竇日鑿
0469a08: 不能盡底掀翻一味依草附木而諸大宗師眼不耐
0469a09: 見便乃易格變通凡出言句如鐵釘飯木札羹直得
0469a10: 無下口處若是未舉先知底衲僧自然一咬百雜碎
0469a11: 儻或根機遲鈍未免望崖而退有等或於見聞覺知
0469a12: 上著倒或向黑山鬼窟裏藏身俾單傳直指之道如
0469a13: 九鼎懸於一絲況法門凋喪狐兔成群惟賴有志後
0469a14: 昆辦久遠鐵石之心造到古人田地方能力救其獘
0469a15: 石航侍者山僧居如如庵時便來同住服勞最久用
0469a16: 心亦苦是可謂有志者矣一日辭去掩關因書數語
0469a17: 切囑。
0469a18: 示德藏知藏
0469a19: 世尊談經三百餘會皆應機方便末後拈花示其本
0469a20: 懷當時百萬人天悉皆罔措惟迦葉頭陀破顏微笑
0469a21: 世尊云吾有正法眼藏涅槃妙心付囑摩訶迦葉從
0469a22: 此西天四七東土二三以心印心間不容髮曹谿之
0469a23: 後列為二派分作五宗各擅門牆提持法要臨濟德
0469a24: 山唯以棒喝接人或喝下領略或棒下翻身無不活
0469a25: 卓卓地今時人心不古棄本逐末或向冊子上尋討
0469a26: 或向宗師嘴唇邊求覓直饒得一肚皮邪知邪見
0469a27: 到臨末梢頭總用不著德藏知藏參老僧於如庵又
0469a28: 相隨於禹門直心直行竭力為眾始終如一忽一日
0469a29: 袖紙求老僧法語遂書從上牓樣示之為牢關鑰爾。
0469a30: 示復生典座
0469b01: 從上諸大老為心地未明或千里萬里求真善知識
0469b02: 朝參暮請陸沉賤役為法忘軀或十年二十年不發
0469b03: 明大事不已所以流芳後世名振當時豈不見善財
0469b04: 童子百城煙水參五十三員善知識後入彌勒樓閣
0469b05: 方得穩當又不見雪峰三登投子九上洞山卻於鰲
0469b06: 山成道無不皆從艱苦中來精進中得耳復生典座
0469b07: 始參老僧於如庵復相隨於八閩老僧後住龍池執
0469b08: 勞用力作事皆先故示法語一紙以助竿頭進步。
0469b09: 示懷玉琦侍者
0469b10: 古人為己事不明親近知識輔弼叢林未嘗不盡其
0469b11: 心力所以香林參雲門十八年為侍者凡一言半句
0469b12: 皆錄之紙衣內如高峰妙為雪巖欽侍者一復盡心
0469b13: 盡力於是名振當時芳流百世琦侍者自老僧與伊
0469b14: 披剃後任勞任怨不遺餘力而於本分事上密密用
0469b15: 功一些謾伊不得然不自矜擬學西山亮輩老僧實
0469b16: 愛之特書數語為誅茆之本。
0469b17: 示季總上座
0469b18: 腳踏實地底不與萬法為侶不與千聖同廛立處既
0469b19: 孤危自然中虛外順徹證無心尋常只守閒閒地及
0469b20: 至為物作則便如風旋電轉待伊眨得眼來已是千
0469b21: 里萬里自然出人一頭地豈不見末山尼空室道人
0469b22: 鄭十三娘皆見徹法源應機時自然恰好不墮偏枯
0469b23: 茲季總道人處富貴不被富貴所籠絡於此事窮參
0469b24: 力究既有省發楚來吳參老僧於龍池屢徵詰而當
0469b25: 機不讓且操履苦心遂書偈付云曹谿一滴無多子
0469b26: 時節若到便興波分付道人深蓄養提攜同類出娑
0469b27: 婆。
0469b28: 示吳醒齋居士
0469b29: 我佛如來因遊四門便悟生老病死之苦是以欲求
0469b30: 出離不獲其門於是棄王宮投雪嶺窮究六年臘月
0469c01: 八夜明星現時忽然大悟便成正覺正恁麼時欲覓
0469c02: 生死之相若火裏尋冰歷劫不明之事豁爾現前回
0469c03: 觀四生六道無不具足喟然歎云奇哉眾生具有如
0469c04: 來智慧德相皆以妄想執著而不證得此是大慈悲
0469c05: 父實證實語今人不肯自信貪世間快樂作久遠計
0469c06: 殆至臨末梢頭悔之何及老居士是莆陽英傑夙有
0469c07: 根器必須猛加精彩造到透頂透底大安樂之鄉與
0469c08: 釋迦老子同一證入同一受用那時方可放參。
0469c09: 示朱胥庭居士
0469c10: 佛祖無上妙道只貴有力丈夫向一念未生時全身
0469c11: 擔荷直饒千聖到來無他下口處有者箇骨力有者
0469c12: 箇氣概方可說行亦禪坐亦禪語默動靜體安然塵
0469c13: 勞內無非解脫之場火宅中盡作清涼之所儻其未
0469c14: 能且於古人方便門頭深自參取如僧問趙州狗子
0469c15: 還有佛性也無州云無只者箇無字便是截生死底
0469c16: 金剛劍渡苦海底大法船日用中念茲在茲默默自
0469c17: 叩蠢動含靈皆有佛性為甚狗子無佛性行也如是
0469c18: 參坐也如是參至於迎賓待客亦莫間斷挨到情窮
0469c19: 理極處忽然地一聲直得虛空粉碎那時坐享太
0469c20: 平矣。
0469c21: 示承愛塘居士
0469c22: 世尊有密語迦葉不覆藏若是伶俐漢纔聞舉著便
0469c23: 直下知得落處把無量劫來生死業識盡底掀翻欲
0469c24: 覓一絲毫生死相了不可得然後目之所見耳之所
0469c25: 聞鼻之所嗅身之所觸無不是迦葉不覆藏底所謂
0469c26: 佛法遍在一切處者是也居士決意超脫生死但將
0469c27: 世尊有密語迦葉不覆藏話置之懷抱晝參夜參忽
0469c28: 一日覷透山僧所示皆為剩語矣。
0469c29: 示于特千居士
0469c30: 若論此箇法門一舉便知落處已是落二落三更或
0470a01: 尋言覓句意地丹青那堪齒錄縱饒向威音那畔更
0470a02: 那畔一時坐斷亦是釘樁搖櫓蓋為今人機思遲鈍
0470a03: 不能直下了明所以古德有教人參話頭之說若肯
0470a04: 遵而行之自然不落岐路如僧問趙州狗子還有佛
0470a05: 性也無州云無只者無字如金剛王寶劍便欲斷人
0470a06: 命根苟或未能必須窮參力究猛力挨拶到情窮理
0470a07: 極身心頓空正恁麼時卻要牢把話頭討個下落忽
0470a08: 然地一聲始知懷州牛喫禾益州馬腹脹是時方
0470a09: 好來龍池手裏喫棒。
0470a10: 示祖印尼
0470a11: 古德云棒下無生忍棒在老僧手裏且道無生忍在
0470a12: 甚麼處道人若知得無生忍處便知得棒頭落處知
0470a13: 得棒頭落處則一切法皆從此出方不落虛豈不見
0470a14: 六祖示慧明上座云不思善不思惡正恁麼時那箇
0470a15: 是明上座本來面目明即大悟云如人飲水冷煖自
0470a16: 知復進云上來密言密語外還有密意否祖云我說
0470a17: 非密汝若返照自己面目密在汝邊自此心地太平
0470a18: 道人果能如是契證便不向外馳求歇盡諸般妄想
0470a19: 直契本源苟或未能更憶高峰上堂云萬法歸一一
0470a20: 歸何處左右顧視下座一併錄示道人當置之案頭
0470a21: 苦心參究。
0470a22: 拈古
0470a23: 舉百靈問龐居士云石頭得力底句還曾舉似人否
0470a24: 士云亦曾舉似人靈云舉似阿誰士點胸云龐公靈
0470a25: 云直得妙德空生也讚歎不及士卻問靈云阿師石
0470a26: 頭得力底句還曾舉似人否靈云亦曾舉似人士云
0470a27: 舉似阿誰靈戴笠便行大慧云者箇話端若不是龐
0470a28: 公幾乎錯舉似人雖然如是百靈輸他龐公一著何
0470a29: 故當時若無箇破笠子遮卻髑髏有甚面目見他龐
0470a30: 公師云大慧只見錐頭利不見鑿頭方殊不知百靈
0470b01: 纔戴笠時龐公雖有通身手眼欲見他面目長短鼻
0470b02: 孔淺深正未得在。
0470b03: 舉外道問佛不問有言不問無言世尊良久外道讚
0470b04: 歎云世尊大慈大悲開我迷雲令我得入外道去後
0470b05: 阿難問佛外道有何所證而言得入世尊云如世良
0470b06: 馬見鞭影而行雪竇云邪正不分過由鞭影大慧云
0470b07: 邪正兩分正由鞭影師云世尊默對外道外道便乃
0470b08: 得入語對阿難阿難卻也茫然正所謂東土衲僧不
0470b09: 及西天外道若是雪竇大慧荊谿紙貴一狀領過。
0470b10: 舉六祖受道之後過法性寺坐廊廡間暮夜風颺剎
0470b11: 旛二僧對論一云風動一云旛動往復不已祖曰可
0470b12: 容俗流輒預高論否二僧曰願聞其義祖曰不是風
0470b13: 動不是旛動仁者心動師云龍池有四十拄杖二十
0470b14: 拄杖打二僧不合道風動旛動十拄杖打六祖不合
0470b15: 道仁者心動十拄杖待打箇人忽有師僧出來道未
0470b16: 審打甚麼人山僧劈脊便棒云慣釣鯨鯢澄巨浸卻
0470b17: 嗟蛙步泥沙。
0470b18: 舉青原思和尚問六祖當何所務即不落階級祖云
0470b19: 汝曾作甚麼來思云聖諦亦不為祖云落何階級思
0470b20: 云聖諦尚不為何階級之有祖深契之師云若無舉
0470b21: 鼎拔山力千里烏騅不易騎。
0470b22: 舉溈山問雲巖云承聞子在藥山是否巖云是溈云
0470b23: 藥山大人相作麼生巖云涅槃後有溈云如何是涅
0470b24: 槃後有巖云水灑不著雲巖卻問百丈大人相作麼
0470b25: 生溈云巍巍堂堂煒煒煌煌聲前非聲色後非色蚊
0470b26: 子上鐵牛無汝下嘴處師云雲巖摹擬藥山大人相
0470b27: 竭力形容只得一半溈山形容百丈大人相雖是當
0470b28: 陽不昧可惜裝點太多如有人問龍池天童大人相
0470b29: 作麼生即向伊道僧繇難下手道子枉勞心。
0470b30: 舉南泉云江西馬大師說即心即佛王老師不恁麼
0470c01: 道不是心不是佛不是物恁麼道還有過麼趙州禮
0470c02: 拜而出時有僧隨問趙州云上座禮拜了便出意作
0470c03: 麼生州云汝去問取和尚僧上問云適來諗上座意
0470c04: 作麼生泉云他卻領得老僧意旨師云笑殺人者僧
0470c05: 駝個漆桶走上走下著甚死急雖然殊不知南泉趙
0470c06: 州總被伊看破。
0470c07: 舉僧問南泉摩尼珠人不識如來藏裏親收得如何
0470c08: 是藏泉云王老師與汝往來者是藏僧云直得不往
0470c09: 來時如何泉云亦是藏僧云如何是珠泉喚僧僧應
0470c10: 諾泉云去汝不會我語師云南泉雖則頭正尾正不
0470c11: 能令人瞥地者僧駝個漆桶但不知幾時生光龍池
0470c12: 當時若見即與一棒打破管教伊慶快平生。
0470c13: 舉臨濟與普化同赴施主家齋濟問毛吞巨海芥納
0470c14: 須彌為復是神通妙用法爾如然化乃趯倒飯床濟
0470c15: 云太麤生化云者裏是什麼所在說麤說細濟來日
0470c16: 又同赴施主家齋復問今日供養何似昨日化亦趯
0470c17: 倒飯床濟云太麤生化云瞎漢佛法說甚麼麤細濟
0470c18: 不覺吐舌師云臨濟一味廉纖普化十分鹵莽檢點
0470c19: 將來二俱不了龍池恁麼道眾中還有為二大老雪
0470c20: 屈者麼良久云縱有好與三十拄杖。
0470c21: 舉法眼因僧問如何是曹源一滴水眼云是曹源一
0470c22: 滴水師云法眼恁麼答話大似順硃填墨今日若有
0470c23: 人問龍池如何是曹源一滴水即向伊道不是曹源
0470c24: 一滴水此語有得失兩意具眼衲僧切須辯取。
0470c25: 舉丹霞訪忠國師值睡次乃問侍者耽源國師在不
0470c26: 者云在即在秪是不見客霞云太深遠生者云莫道
0470c27: 上座佛眼也覷不見霞云龍生龍子鳳生鳳兒師睡
0470c28: 起侍者舉似師乃打二十棒趁出丹霞聞之乃云不
0470c29: 謬為南陽國師師云丹霞恁麼問答讚歎少伊不得
0470c30: 侍者喫棒出院何處不聞名國師雖然據令而行要
0471a01: 且瞌睡未醒龍池恁麼批判還有人知得落處麼腳
0471a02: 下若無泥水路機先直透萬重關。
0471a03: 舉雲門道直得觸目無滯達得名身句身一切法空
0471a04: 山河大地是名名亦不可得喚作三昧性海俱備猶
0471a05: 是無風匝匝之波直得忘知與覺覺即佛性矣喚作
0471a06: 無事人更須知有向上一竅在師云雲門恁麼分疏
0471a07: 不出座主見解若無末後一句幾乎笑殺旁觀。
0471a08: 舉德山一日有僧纔相看便近前作相撲勢山云你
0471a09: 恁麼無禮合喫山僧手中棒僧拂袖出去山云饒你
0471a10: 與麼也只得一半僧轉身便喝山便打云須是我打
0471a11: 你始得僧云諸方自有明眼人在山云汝天然有眼
0471a12: 僧以手擘開眼云貓山云黃河三千年一度清師云
0471a13: 者僧雖則久經行陣到德山面前卻也自納降款德
0471a14: 山雖欲坐致太平被者僧旗鎗一展直得伎倆俱露
0471a15: 未免旁觀覷破大眾且道誰是旁觀者若也識得龍
0471a16: 池痛與一頓何故有功者賞。
0471a17: 舉趙州云金佛不度爐木佛不度火泥佛不度水真
0471a18: 佛內裏坐雪巖欽云揭示如來正體發明向上宗猷
0471a19: 趙州固是好手只是不合節外生枝新龍興見處又
0471a20: 且不然金佛度爐木佛度火泥佛度水真佛切忌
0471a21: 話墮師云趙州三佛不能度卻將真佛困於鬼窟之
0471a22: 鄉雪巖三佛雖能度欲覓真佛要且杳無消息龍池
0471a23: 也不管你金佛度爐不度爐木佛度火不度火泥佛
0471a24: 度水不度水真佛內裏坐不內裏坐何故不見道佛
0471a25: 之一字吾不喜聞。
0471a26: 舉興化見同參來纔上法堂化便喝僧亦喝化又喝
0471a27: 僧復喝化近前拈棒僧又喝化云你看者瞎漢猶作
0471a28: 主在僧擬議化直打下法堂侍者問適來者僧有何
0471a29: 相觸忤化云是他適來也有權也有實也有照也有
0471a30: 用我將手向伊面前橫兩遭到者裏便去不得似者
0471b01: 般瞎漢不打更待何時師云興化驗人有據只是費
0471b02: 力太多者僧初時相見大似作家末後無功贏得一
0471b03: 頓棒喫雖然秪如興化道我將手向伊面前橫兩遭
0471b04: 便去不得大眾那裏是他橫兩遭處還知落處麼若
0471b05: 也未知切忌鑽龜打瓦。
0471b06: 舉洞山云須知有佛向上事僧問如何是佛向上事
0471b07: 洞山云非佛雲門云名不得狀不得所以言非師云
0471b08: 二老漢恁麼道只道得佛向下事若是佛向上事恐
0471b09: 未得在且道如何是佛向上事拈拄杖卓一下云父
0471b10: 母所生口終不為汝說。
0471b11: 舉真淨和尚上堂云衲僧門下無非是過量境界自
0471b12: 在禪定喝一喝云豈不是過量境界又咳嗽一聲云
0471b13: 豈不是自在禪定阿呵呵將此深心奉塵剎是則名
0471b14: 為報佛恩師云真淨和尚雖能顯示過量境界自在
0471b15: 禪定只是費力太多反成不自在龍池則不然聽取
0471b16: 一頌紅芍藥邊觀蝶舞綠楊堤畔聽鶯啼歸來茶熟
0471b17: 能消渴兀坐山堂日轉西。
0471b18: 舉保寧勇禪師云風鳴條雨破塊曉麥枕上鶯聲碎
0471b19: 蝦蟆蚯蚓一時鳴妙德空生都不會三箇成群四箇
0471b20: 作隊向前村後村折得梨花李花一佩兩佩師云保
0471b21: 寧恁麼道雖則風流逸格事理雙彰未免向百花爭
0471b22: 艷處著腳若是秋空皎月木落飄金千山露骨萬水
0471b23: 澄渟總未知消息在。
0471b24: 頌古
0471b25: 世尊未離兜率已巳降王宮未出母胎度人已巳畢。
0471b26: 兜率降王宮母胎度人畢口款甚分明也須棒血出
0471b27: 棒血出衲僧行處無倫匹。
0471b28: 世尊於臘月八夜明星出時忽大悟云奇哉一
0471b29: 切眾生具有如來智慧德相但以妄想執著不
0471b30: 能證得。
0471c01: 纔出明星豁兩眸梅花雪夜更香幽雖然不比群芳
0471c02: 艷撲著眾生鼻孔頭。
0471c03: 世尊一日陞座大眾纔集定文殊白椎云諦觀
0471c04: 法王法法王法如是世尊便下座。
0471c05: 丹桂枝頭月正盈含靈咸共一光明何須更假金風
0471c06: 力送得蟬聲聒耳門。
0471c07: 魏府興化院存獎禪師在三聖會裏為首座常
0471c08: 日我向南方行腳一遭拄杖頭上不會撥著一
0471c09: 箇會佛法底人後大覺聞舉遂曰作麼生得風
0471c10: 吹到大覺門裏來師後到大覺為院主一日覺
0471c11: 喚院主我聞你道向南方行腳一遭拄杖頭不
0471c12: 曾撥著一箇會佛法底你憑箇甚麼道理與麼
0471c13: 道師便喝覺便打師又喝覺又打師來日從法
0471c14: 堂過覺云我直下疑你昨日者兩喝師又喝覺
0471c15: 又打師再喝覺又打師曰存獎於三聖師兄處
0471c16: 學得箇賓主句總被師兄折倒了也願與存獎
0471c17: 箇安樂法門覺曰者瞎漢來者裏納敗缺脫下
0471c18: 衲衣痛打一頓師於言下薦得臨濟於黃檗處
0471c19: 喫棒底道理師後開堂日拈香日此一炷香本
0471c20: 為三聖師兄三聖於我太孤本為大覺師兄大
0471c21: 覺於我太賒不如供養臨濟先師。
0471c22: 畫餅如何充得饑棒頭有眼不饒伊衲衣脫下無藏
0471c23: 處徹見先師喫棒時。
0471c24: 萬法歸一一歸何處。
0471c25: 春至百花開秋來還葉落饒他過量人到底難摸索。
0471c26: 南泉心不是佛智不是道。
0471c27: 萬里雲煙絕影蹤一輪皎月印長空世間無限人來
0471c28: 往幾箇親曾到此中。
0471c29: 首山竹篦。
0471c30: 背觸俱非直舉揚吹毛利劍凜如霜箇中更欲尋言
0472a01: 句此去新羅未是長。
0472a02: 靈雲見桃花。
0472a03: 桃花一見絕狐疑不用重栽眼上眉爭奈旁觀添註
0472a04: 腳至今描畫未嘗無。
0472a05: 
0472a06: 
0472a07: 
0472a08: 
0472a09: 
0472a10: 萬如禪師語錄卷第八
