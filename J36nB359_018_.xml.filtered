0698a01: 百愚斯禪師語錄卷第十八
0698a02: 住國山善權寺嗣法門人智操
0698a03: 住京兆薦福寺嗣法門人智覺　編次
0698a04: 機緣
0698a05: 僧問：「拜即是，不拜即是？」師云：「顛倒作麼？」僧曰：「金翅劈
0698a06: 開滄海去，青山低首笑相迎。」師云：「腳跟下好與三十
0698a07: 棒。」曰：「作家宗師。」師云：「不勞讚歎。」僧禮拜，師復云：「從何
0698a08: 處來？」曰：「西天目。」師云：「曾見高峰大師麼？」曰：「和尚大似
0698a09: 不曾到天目。」師云：「莫亂統。」曰：「和尚一向在那裏？」師云：
0698a10: 「要向你說，上座不曾到。」曰：「同是家裏人，何消與麼？」師
0698a11: 云：「三千里外。」曰：「爭奈腳頭腳底？」師云：「腳底尚不知，說
0698a12: 甚麼腳頭？」
0698a13: 問：「如何是無位真人？」師云：「兩瓶好花紅似錦。」曰：「家賊
0698a14: 難防時如何？」師云：「即今賊在甚麼處？」僧擬議，師云：「捉
0698a15: 敗了也。」曰：「說甚麼？」師云：「你耳聾，我亦耳聵。」
0698a16: 僧參，師云：「號甚麼？」曰：「牧牛。」師云：「牛在甚麼處？」僧禮拜，
0698a17: 師云：「牛既如是，你作麼生牧？」僧拂袖一下，師云：「猶
0698a18: 跳在。」曰：「師作麼生牧？」師云：「穿卻你鼻孔。」
0698a19: 眾善信設齋次，師云：「今日多謝厚意。」曰：「上門買賣好
0698a20: 做。」師云：「爭奈居士折本？」曰：「食到口邊被人奪卻。」師云：
0698a21: 「何處得者消息來？」曰：「和尚請齋。」師云：「果然被山僧奪
0698a22: 卻。」士無語，師大笑。
0698a23: 居士參，師云：「你一向做甚麼工夫？」曰：「持準提咒。」師云：
0698a24: 「曾見準提菩薩麼？」曰：「曾見。」師云：「是何面目？」士擬議，師
0698a25: 打一數珠，云：「準提菩薩過去久矣。」
0698a26: 僧問：「覿面相逢作麼生道？」師云：「只恐你錯會。」曰：「門門
0698a27: 一切境，回互不回互？如何回互？」師撫桌子云：「不得喚
0698a28: 作桌子。」曰：「如何不回互？」師云：「者箇是桌子。」曰：「學人即
0698a29: 不然。」師云：「你又作麼生？」曰：「出戶不偏行，各赴兩頭機。」
0698a30: 師云：「莫亂統。」
0698b01: 僧請益，師問：「如何是你本來面目？」曰：「胡來胡現，漢來
0698b02: 漢現。」師云：「胡漢不來時如何？」曰：「照天照地。」師云：「打破
0698b03: 鏡時作麼生？」曰：「海闊從魚躍，天高任鳥飛。」師云：「更有
0698b04: 漫天網子在。」僧擬議，師掌云：「又向鬼窟裏作活計。」
0698b05: 居士問：「曹洞、臨濟還有別也無？」師云：「虛空無背面。」曰：
0698b06: 「者是無別也？」師云：「青嶂有高低。」曰：「者是有別也？」師云：
0698b07: 「那裏是別？」曰：「有高低。」師云：「仁者自生分別。」
0698b08: 師命寒松首座落堂考，工畢，上方丈問訊，師云：「今日
0698b09: 堂中幾人悟道？」曰：「若不是某，幾錯祗對和尚。」師云：「座
0698b10: 元大似不曾落堂。」曰：「將謂無人證明。」師云：「既然落堂，
0698b11: 因甚容他聖僧瞌睡？」曰：「且喜今日放參。」師為擊節。
0698b12: 僧問：「涅槃心易曉，差別智難明。如何是涅槃心？」師云：
0698b13: 「簷前雨滴滴。」曰：「差別智又作麼生？」師云：「秋色滿庭芳。」
0698b14: 曰：「恁麼則言言見諦，句句朝宗。」師云：「莫錯會好。」
0698b15: 問：「初祖對梁武帝云『廓然無聖』，因甚雲門祖庭寺名
0698b16: 『顯聖』？」師云：「君子喻於義，小人喻於利。」
0698b17: 師問獨立維那：「月到中秋分外明，因甚被片雲遮卻？
0698b18: 還是隱顯不同？為復別有長處？」曰：「待月落後與和尚
0698b19: 相見。」
0698b20: 僧送茶至，師云：「是甚麼茶？」曰：「太白峰茶。」師云：「太白峰
0698b21: 嶮峻，如何到得？」僧無對，師云：「不是太白峰茶。」
0698b22: 師畫此問：「北冥西堂不是圓相，亦非月輪。去此二
0698b23: 途，試道一語看。」曰：「帝釋宮中放赦書。」師云：「未在，更道。」
0698b24: 曰：「王令已行天下遍，身榮何用更封侯？」
0698b25: 師問時一侍者：「山僧連日有病，大眾俱來看。有一人
0698b26: 不來，且道為甚不來？」曰：「東宮雖至嫡，不面聖堯顏。」
0698b27: 僧問：「如何是青龍境？」師云：「寶塔衝霄漢。」「如何是境中
0698b28: 人？」師云：「金鎞指月看。」曰：「人境不立，何處相見？」師云：「當
0698b29: 面錯過。」曰：「芳艸渡頭尋不見，夜深依舊宿蘆花。」師云：
0698b30: 「那裏學來的？」僧禮拜，師便打。
0698c01: 厂峰入方丈，師云：「那箇是你本來面目？」曰：「和尚還見
0698c02: 學人麼？」師云：「何曾會在？」曰：「從來不迷。」師云：「既不迷，到
0698c03: 弁山做甚麼？」曰：「不到爭知不迷？」
0698c04: 震南參問：「作何方便，得本分相應去？」師搊住云：「速道，
0698c05: 速道。」南愕然，師便托開。
0698c06: 靈機參，師問：「甚處來？」曰：「河北。」師云：「少林主人為誰？」曰：
0698c07: 「涵宇和尚。」師云：「如何知是涵宇？」曰：「一點瞞他不得。」師
0698c08: 云：「背後的是甚麼？」機作禮，師云：「大好瞞他不得。」
0698c09: 印白參，師云：「今日事如何？」曰：「天不能蓋，地不能載。」師
0698c10: 云：「你在甚麼處？」白喝，師云：「再道。」曰：「不敢妄生節目。」
0698c11: 九一居士參，師舉大顛擯首座話詰之，曰：「好事不如
0698c12: 無。」師云：「與麼大顛亦多事？」曰：「和尚著甚死急？」師云：「當
0698c13: 日首座會不會？」曰：「不妨舉似諸方。」師云：「有人舉數珠
0698c14: 問你又作麼生？」士拂袖出，師云：「放汝三十棒。」
0698c15: 福建居士問：「七佛已前是何人說法？」師云：「居士莫打
0698c16: 鄉談。」曰：「七佛已後又是何人說法？」師云：「山僧只會官
0698c17: 話。」
0698c18: 劍機尼入室，師云：「一歸何處？」曰：「金不博金，水不洗水。」
0698c19: 師云：「南泉斬貓，趙州頂履，又作麼生？」曰：「故鄉蹋斷來
0698c20: 時路。」師云：「麻三斤？」曰：「白日無閒人。」
0698c21: 問荅
0698c22: 問：「乾為蓋，坤為軸，將甚喚作關捩子？」荅：「拄杖在山僧
0698c23: 手裏。」問：「鄉村四月閑人少，因甚容得水牯牛橫眠
0698c24: 四野？」荅：「農家不管興亡事，一任和雲占洞庭。」問：「翀
0698c25: 天俊鶻，為何撞入網中？」荅：「怪得阿誰？」問：「一箇雷聲
0698c26: 天下響，古路邊石獅子為甚不聞？」荅：「不受驚嚇。」問：
0698c27: 「血滴滴地是何意旨？」荅：「照顧眉毛。」問：「如何是子覺
0698c28: 母殼？」荅：「錯過了也。」問：「九峰不肯首座意在於何？」荅：
0698c29: 「雪屋夢猶寒。」問：「孤峰獨宿未是衲僧活計，那是衲
0698c30: 僧活計？」荅：「眼裏童人吹玉笛。」問：「兩手扶犁水過膝，
0699a01: 明什麼邊事？」荅：「知恩者少。」問：「心花發現，為何腳下
0699a02: 不明？」荅：「但恁麼舉。」問：「法身充滿沙界，因甚無字關
0699a03: 透不過？」荅：「一箭射雙鵰。」問：「威音王那畔更那畔如
0699a04: 何透過法身？」荅：「波斯水上翻筋斗。」問：「洞山睹水影
0699a05: 悟箇甚麼？」荅：「鄉談不一般。」問：「從賢聖中來，不曾殺
0699a06: 生，是何意旨？」荅：「雲消山谷冷。」問：「既是放生池，為何
0699a07: 淹死人？」荅：「路不拾遺，君子稱美。」問：「一切眾生本無
0699a08: 生滅，因甚又放生？」荅：「拋磚引玉。」問：「一切眾生本來
0699a09: 是佛，且道復禮何佛？」荅：「天上天下，唯我獨尊。」問：「既
0699a10: 是鹹井涇，因甚麼靜室中喫淡水？」荅：「莫被舌頭瞞。」
0699a11: 問：「佛未出世，祖不西來，者著子阿誰傳授？」荅：「春至鳥
0699a12: 聲碎。」問：「洞山君臣，臨濟賓主，是同是別？」荅：「城古
0699a13: 練川。」「如何是賓中主？」荅：「茅屋安金吻。」「如何是主
0699a14: 中賓？」荅：「拄杖半肩橫。」「如何是賓中賓？」荅：「滿面是埃
0699a15: 塵。」「如何是主中主？」荅：「佛祖莫能窺。」「如何是賓主
0699a16: 相見的事？」荅：「當面休錯過。」問：「賓主相見有何奇特？」
0699a17: 荅：「六耳不同謀。」問：「賓主相去幾何？」荅：「兩眼對兩眼。」
0699a18: 「如何是體？」荅：「虛空吞皓魄。」「如何是用？」荅：「蝦蟆飛
0699a19: 上天。」「如何是體用俱到？」荅：「清風拂明月。」「如何是
0699a20: 體用俱不到？」荅：「抱贓叫蒼天。」問：「師是洞山嫡裔，洞
0699a21: 山祖師今在何處？」荅：「遍界不曾藏。」問：「蓮花出水，根
0699a22: 從何來？」荅：「好箇消息。」問：「朝朝同佛起，夜夜抱佛眠，
0699a23: 為何佛又不見？」荅：「只為太近。」問：「一燈普照，因甚殿
0699a24: 後不亮？」荅：「自生障礙。」問：「鼙鼓震驚，四方俱動。未審
0699a25: 法地動不動？」荅：「木馬遊春俊不羈。」問：「龍華大士化
0699a26: 身千億，師今補處能化幾身？」荅：「雲月雖無異，谿山不
0699a27: 一般。」問：「袈裟角裏無藏風地，風從何有？」荅：「好箇問
0699a28: 頭。」問：「諸供養中，法供養最。今無法、無供養，作麼為
0699a29: 最？」荅：「謝子殷勤。」問：「華林古木，陽春競發。敢問枯木
0699a30: 開花也無？」荅：「堪憐幾許尋香客，穿卻鼻頭總不知。」
0699b01: 垂問
0699b02: 問：「有一人讀盡五車書，胸中無一元字。有一人不見
0699b03: 書木，博盡古今。有一人讀盡五車書，博盡古今。有一
0699b04: 人不讀五車書，亦不博古今。此四人中且道那一人
0699b05: 作得人天師？」
0699b06: 問：「月到中秋分外明，因甚被片雲遮卻？還是隱顯不
0699b07: 同？為復別有長處？」
0699b08: 問：「弁山頂上為何白不住？」
0699b09: 問：「洞山門下永絕滲漏，為何花石澗內流水滔滔淊淊？」
0699b10: 問：「菊花九月開，因甚華林園裏卻無？」
0699b11: 問：「霧鎖千峰，為甚行人不斷？」
0699b12: 問：「畫此云不是圓相，亦非月輪。去此二途，試道一
0699b13: 語看。」
0699b14: 問：「洞山云：『青山白雲父，白雲青山兒。白雲終日倚，青
0699b15: 山總不知。』既是父子，為甚不知？」
0699b16: 問：「烏鴉生箇白鷺鷥，且道是何祥瑞？」
0699b17: 問：「善權古剎，歷代名藍。法堂前為何艸漫漫地？」
0699b18: 問：「輪藏殿與鐘樓每日鬥額，且道他為箇甚麼？」
0699b19: 問：「德山入門便棒，臨濟入門便喝。且道山僧總不與
0699b20: 麼，還有為人處也無？」
0699b21: 垂代
0699b22: 問：「聖僧打瞌睡，因甚麼不巡他香？」師代云：「官不容鍼，
0699b23: 私通車馬。」
0699b24: 問：「適來經行，何緣故蹋殺箇祖師？」師代云：「何不道某
0699b25: 甲罪過？」又云：「賴和尚證明。」
0699b26: 問：「在眼曰見，在耳曰聞，在鼻曰嗅，在舌譚論。祇如在
0699b27: 眉毛喚作甚麼？」師代云：「天子不刈茅。」
0699b28: 問：「衲僧家氣吞佛祖，眼蓋乾坤。胡為乎透一字關不
0699b29: 過？」頌：「氣吞佛祖未為雄，末後牢關不易通。腳底若教
0699b30: 紅線斷，倒騎石馬出紗籠。」
0699c01: 問：「高揖釋迦、不拜彌勒的人為甚麼朝打三千、暮打
0699c02: 八百？」頌：「不羨首陽清餓士，謾誇渭水老垂綸。高名勳
0699c03: 業雙忘處，始是太平無事人。」
0699c04: 問：「山青水綠，桃紅李白。若道是色，瞎卻渠眼。若道不
0699c05: 是色，又被活埋。且道如何得透脫二途去？」頌：「朱紫滿
0699c06: 堂豈是色，管絃徹耳亦非聲。試看橋畔酣眠客，寵辱
0699c07: 無心兩不驚。」
0699c08: 問：「疑團未破，腳跟下浮逼逼地。疑團已破，為何腳跟
0699c09: 下亦浮逼逼地？」頌：「三月年年啼子規，聲聲泣血染花
0699c10: 枝。窮途無限傷心事，不是愁人也淚垂。」
0699c11: 法語
0699c12: 示景純張居士
0699c13: 昔慈明禪師好訶罵，諸方指為邪說。大慧老人好貶
0699c14: 剝，叢林名為禪病。以此觀之，古今皆然。邇來，參禪者
0699c15: 如麻似粟，真得見地者曾幾何人？要而言之，有認耳
0699c16: 目為禪，到處側耳揚眉、搖頭點額；有認手足為禪，遇
0699c17: 人豎指擎拳、點胸頓足；有認意識為禪，一味窮玄索
0699c18: 玅、博古論今；有認狂妄為禪，飲酒食肉，自稱為逆行
0699c19: 菩薩；有認儱侗為禪，盲枷瞎棒、亂訶亂說，便為格外
0699c20: 提持。如此者非邪病而何？皆由不肯親近名宿、妄自
0699c21: 尊大故耳。今足下欲明此事，須將平日所學所見盡
0699c22: 情放下，把箇本參挂在眉尖，如一柄金剛寶劍，更有
0699c23: 何物敢攖其鋒？有時地一聲，元來只是者箇！猶如
0699c24: 啞子得夢，只可自知。到者箇田地，一任橫行豎行，無
0699c25: 非佛事；弄子抱孫，總是尋常。所謂大家團圞頭，共說
0699c26: 無生話是也。否則，急就作家爐韝，受向上鉗錘，庶免
0699c27: 墮如上諸病耳。勉旃，勉旃。
0699c28: 示蘊空知客
0699c29: 昔年相見不相識，今日相識不相見。練川一路平如
0699c30: 砥，腳頭腳尾光顯現。掀翻底蘊絕囊藏，喝碎虛空始
0700a01: 成片。回頭笑看楚山雲，轉步還蹋吳嶺霰。關外更有
0700a02: 一重關，且莫歸家便住院。不信但問無舌人，洛浦當
0700a03: 年曾親薦。昭慶無物可贈君，臨行聊為通一線。春風
0700a04: 拂破碧桃腮，曉日揭開青嶂面。
0700a05: 示闇然禪人
0700a06: 秋風瑟瑟浮雲薄，秋雨濛濛木葉脫。青山骨瘦溪毛
0700a07: 長，江天一色澂寥廓。堪憐一片祖師心，萬古凝然成
0700a08: 寂寞。禪流於此識端倪，何必擔囊費驢腳？吳山楚水
0700a09: 兩悠悠，湖北江南翠如削。若是金毛獅子兒，安肯隨
0700a10: 流混眾角。一聲哮吼隱狐群，乾坤粉碎空花落。勿怪
0700a11: 青龍把舌饒，就中幾箇能斟酌。三更迸出一輪紅，珊
0700a12: 瑚枝上光閃爍。
0700a13: 示默符書記
0700a14: 機前有語未為奇，默契安知向上機？語默兩途俱坐
0700a15: 斷，靈符肘後示全提。
0700a16: 示悟如闍黎
0700a17: 悟本由心勿外求，如來藏裏已己全周。打開方識無窮
0700a18: 盡，信意施為用不休。
0700a19: 示大休禪人
0700a20: 大休須到大休時，到得休時正好為。任意為來無一
0700a21: 事，三更紅日上梅枝。
0700a22: 示錢君求醫士
0700a23: 醫到末年老愈精，拈來莖艸盡回生。須知更有超方
0700a24: 術，一念無為聖可成。
0700a25: 示古言知藏
0700a26: 一藏原來是故紙，五千餘軸總閒言。知君徹底掀翻
0700a27: 也，撒手歸家月滿軒。
0700a28: 示子菴書記
0700a29: 一字難將海墨書，箇中那許涉躊躇？分明祇在毫端
0700a30: 上，滿目煙光徹太虛。
0700b01: 示杲目禪人
0700b02: 杲日三更當戶照，徹開亞目頂門寬。今時那畔俱拈
0700b03: 卻，鐵馬嘶風鳥道還。
0700b04: 送獨立書記之楚
0700b05: 禪客飄然歸楚鄉，清風兩岸送行裝。一曲新豐宜鄭
0700b06: 重，由來此曲異宮商。今古知音能有幾，洞庭月在波
0700b07: 心裏。耐得秋霜果自馨，爭看聲價撩天起。金錘袖裏
0700b08: 復誰知，等閒擊出虛空髓。弁山華發少林春，千載曹
0700b09: 源流不止。蹋遍煙巒何處好，回雁峰前消息早。覓得
0700b10: 佳山勿自棲，他時待我來投老。
0700b11: 題讚
0700b12: 釋迦佛
0700b13: 惟我大雄，一切究竟。包括太虛，遠離修證。一塵不動，
0700b14: 普接群機。遍界全彰，恒然在定。玅相不可以色求，洪
0700b15: 音不可以耳聽。至矣哉！凡有覺知者，莫不稽首皈命。
0700b16: 雪山像
0700b17: 皇宮棄卻亦何獃，六載饑寒骨似柴。箇事而今誰不
0700b18: 會，逢人謾道睹星來。
0700b19: 觀音大士四首
0700b20: 婆娑其髮，袒露其襟。默然獨坐，聲似雷音。咦！欲識洛
0700b21: 伽真面目，端的休從紙上尋。
0700b22: 一毫端上玅相現，一切毫端靡不遍。恍如秋月著珊
0700b23: 瑚，枝枝撐出慈悲面。僧繇雖巧畫難成，慈禪筆底顯
0700b24: 神變。神變縱橫不滯功，如幻三昧體皆同。見聞獲益
0700b25: 無空過，風號松吼啟圓通。
0700b26: 袒裼露胸，潦倒叵耐。跣足垂眉，似甚體態？道是過去
0700b27: 正法明，卻云現前觀自在。咄！認著依然不是渠，黃鶯
0700b28: 啼出柳陰外。
0700b29: 坐對銀瓶一味閑，秋空皓月露慈顏。圓音落落超今
0700b30: 古，祇在鴉鳴鵲噪閒。
0700c01: 木理觀音有序
0700c02: 辛丑歲，江南造戰艦禦海，工師解木，忽得木理作
0700c03: 大士像者，眉髮精細，衣袂飄舉，雖吳道子得意筆
0700c04: 未能過之，亦奇事也。一送如皋，一供善慶禪院，因
0700c05: 作贊以志不朽。
0700c06: 月之在水，火之傳薪。不去不來，非幻非真。頭頭物物，
0700c07: 剎剎塵塵。舍亦弗得，取愈勞神。無取無舍，何疏何親？
0700c08: 大士亦爾，如是現身。有感斯應，靡福不臻。
0700c09: 魚籃觀音二首
0700c10: 巧扮風流何太奇，魚籃默自手中提。而今不比當時
0700c11: 事，索價撩天賣與誰？
0700c12: 慈風滿面兮若春輝，玲瓏通身兮悉瓔珞。足躡白雲
0700c13: 兮影重重，籃提赬尾兮活鱍鱍。只為其人罕遇，到今
0700c14: 滯貨難脫。莫莫莫，須斟酌。從來者箇不尋常，六月何
0700c15: 曾怕爛卻？
0700c16: 普賢大士
0700c17: 酬機玅辨似瓴懸，潦倒無端號普賢。舒卷猶憑吾掌
0700c18: 握，象王鼻孔謾撩天。
0700c19: 達磨
0700c20: 蹋翻波底明月，坐斷嶺頭白雲。堪笑者場漏逗，強將
0700c21: 皮骨空分。將謂許多奇特事，至今千載賺兒孫。
0700c22: 寒山拾得
0700c23: 者對髼頭，似甚模樣。攜帚搭肩，縱情放蕩。有時向國
0700c24: 清寺裏混跡和光，有時在寒山嶺頭揚歌作唱。直饒
0700c25: 你文殊普賢，到者裏正好喫棒。
0700c26: 羅漢四首
0700c27: 者夥老禿奴，看來甚古怪。做出許多般，賣盡家醜態。
0700c28: 愛靜而離喧，唯知貪自在。當時趁入牯牛群，免得丹
0700c29: 青還筆債。
0700c30: 箇些尊慈大衲，渾然沒點來由。到處逢場作戲，見人
0701a01: 慣弄虛頭。或捐笠而直渡，或擲杖而截流。降龍兮欺
0701a02: 神瞞鬼，伏虎兮誑惑愚儔。若到昭慶門下，竹篦打破
0701a03: 髑髏。何故？騰雲駕霧不如你，說法還須老比丘。
0701a04: 擁衲蒲團只默默，無心翻貝葉。滿腮鬚髮紺螺旋，秋
0701a05: 浸雙眸，萬頃碧波天。彷彿空生嵒下坐，卻又似達磨
0701a06: 覿面，分明別。不別不別，殷勤問取天邊月。
0701a07: 老大無端，不自尊重。交臂摩肩，聚頭說夢。幙天蓆地
0701a08: 而橫眠，跨海駕虹而應供。德動鬼神兮有何奇，道伏
0701a09: 龍虎兮徒打鬨。不如一念回機，徹見本來玅用。且道
0701a10: 如何是玅用？咄！好與三十老烏藤，免教人前更賣弄。
0701a11: 觀音經塔
0701a12: 層層彰自在，字字露圓通。為了慈悲債，分身遍剎中。
0701a13: 金剛經塔
0701a14: 團團任描邈，落落絕追攀。欲識金剛體，祇在一毫端。
0701a15: 梵網經有序
0701a16: 予寒松首座於率眾之暇敷楮援毫，書成《梵網經》
0701a17: 四卷，冀廣流通，使見聞讀誦者皆證如來心地法
0701a18: 門。故作一偈聊為贊助。
0701a19: 毫端別露玉壺春，寫出琅無價珍。一葉一莖交互
0701a20: 現，一華一佛遞相鄰。百千世界猶珠網，萬億光明遍
0701a21: 剎塵。句下揭開心地藏，盡虛空是舍那身。
0701a22: 雲門湛老和尚
0701a23: 大啟雲門，中疏洞水。挽回既倒之狂瀾，重整將頹之
0701a24: 綱紀。機如掣電兮龍睛鶻眼猶迷，辯似懸河兮墅潦
0701a25: 牛涔莫比。高揮寶劍兮掃空魔跡狐蹤，橫拋月鉤兮
0701a26: 釣盡爆腮赤尾。師翁師翁，我知之矣。天下人不奈你
0701a27: 何，故號之曰：「湛鐵觜」。
0701a28: 弁山瑞老和尚五首
0701a29: 頂垂鶴髮，目奪秋江。溫同煦日，凜若嚴霜。施金錍兮
0701a30: 刮人天之膜，舒毒手兮抉佛祖之膏肓。分一燈於
0701b01: 石傘，闡五位於龍岡。名聞異域，聲震遐方。有人欲問
0701b02: 是何叟，九坐道場大法王。
0701b03: 坐穿鐵壁顯家風，九闢天荒老凍儂。拈出花梢一片
0701b04: 月，等閒壓倒大雄峰。
0701b05: 稽首吾師，人天標格。滄溟為口，霹靂為舌。坐斷十方，
0701b06: 孰能可測？喚回石虎嘯春風，鞭起泥牛耕海月。
0701b07: 高撐石傘，坐大雄峰。翻天轉地，捉象屠龍。呵斥邪說，
0701b08: 扶樹綱宗。是誰作略，號楊木公。
0701b09: 若道是先師，如井覷驢。若道非先師，如驢覷井。是非
0701b10: 并拈卻，截鶴續鳧脛。既都不是，畢竟向何處見先師
0701b11: ？分明覿面更無私，切莫迷頭猶認影。
0701b12: 蓮池大師
0701b13: 貌古稜層，熾然無語。性相兼通，權實并舉。纔涉思惟，
0701b14: 未敢相許。且道是誰？蓮宗教主。
0701b15: 聞谷大師
0701b16: 動若行雲，止若谷神。勿勞耳聽，祇須眼聞。咦！禹門浪
0701b17: 裏翻身轉，高剔蓮燈慧燄新。
0701b18: 茂林和尚得戒師
0701b19: 金襴獨擁倚藤床，不倦毘尼為舉揚。他日願為蓮社
0701b20: 主，共攜諸子上慈航。
0701b21: 三昧律師
0701b22: 碧水澂渟絕點塵，風光滿貯玉壺新。阿師面目分明
0701b23: 在，謾道優波最後身。
0701b24: 道明律師
0701b25: 坐倚屏風，家聲獨占。幹蠱先猷，毘尼城塹。願力彌勒勤，
0701b26: 慈誨無倦。潔若冰壺，淨似江練。一缽雲仍，澤流溥遍。
0701b27: 若菴律師
0701b28: 長松之下，頹然一老。戒若冰清，行猶月皎。七軸蓮經，
0701b29: 一默而了。且道是誰？問取文表。文表請
0701b30: 見月律師
0701c01: 絳衣斜搭半橫身，高豎光幢啟後塵。道繼南山知有
0701c02: 在，千華臺上再來人。
0701c03: 洞山孤崖和尚
0701c04: 目紺眉修，神丰貌冷。巍巍乎峭壁之凌虛，凜凜然孤
0701c05: 松之秀挺。鋤明月而調繼新豐，闢白雲而剎興洞嶺。
0701c06: 玄關丕闡兮濟濟龍象交參，藻鑑高懸兮歷歷聖凡
0701c07: 絕影。春雨桃花泛錦溪，秋風梧葉飄金井。
0701c08: 衍慶石鼓和尚
0701c09: 貌臞似鵠，目湛如秋。奇偉逸群，玅辨罕酬。絕攀緣兮
0701c10: 惟道自樂，嗜恬澹兮以德為侔。指雲月而傳心兮機
0701c11: 無不被，借松風而演法兮澤及何休？吾兄乎，吾兄乎，
0701c12: 是之謂嬾殘、大梅、船子、鐵篴之流也歟？
0701c13: 金仙蕃光和尚
0701c14: 咄哉！老兄氣宇豪邁，結佛祖冤，放慈悲債。橫拈麈尾
0701c15: 驗龍蛇，默倚烏藤震聾聵。分明覿面更無他，金仙堂
0701c16: 上第一代。
0701c17: 大休法姪
0701c18: 象田出廄迥常途，此是吾家天馬駒。更向曹溪波浪
0701c19: 裏，蹋翻明月滿珊瑚。
0701c20: 道珍闍黎
0701c21: 叢林柱石羨耆年，一片身心似鐵堅。贏得滿頭垂白
0701c22: 髮，性天雲靜月初圓。
0701c23: 半壑上座
0701c24: 眼界澂渟，胸襟廓落。以德為鄰，於世無縛。一味瀟然，
0701c25: 生平行樂。流水潺潺，白雲漠漠。此之為誰？號曰半壑。
0701c26: 廓凡耆德
0701c27: 艸褥褐衣，唯尚儉素。秉雲棲尸羅，飲真寂甘露。聞《金
0701c28: 剛》以出塵，閱《圓覺》而契悟。了無異念，兼利於自他；不
0701c29: 滯一邊，并修於禪土。誠緇門之表儀，尚高世之風度。
0701c30: 思其人也維敬維欽，見斯容兮如偈如慕。
0702a01: 自題
0702a02: 偶爾相逢渠是我，渠今是我我非渠。婆娑凜若寒松
0702a03: 操，傲雪凌霜氣自如。寒松操首座請
0702a04: 爾貌不揚，作事且大。滅少室之真宗，破優波之淨戒。
0702a05: 剔骨刮髓兮罪犯彌天，鑄聖銷凡兮惡盈法界。三年
0702a06: 居弁峰，百世招譏怪。噫！唯有一點為人心，縱使僧繇
0702a07: 難邈畫。弁山常住請
0702a08: 我相真箇醜，誰能描得渠？縱有十分像，何如井覷驢？
0702a09: 咦！山而曉來憑雨洗，柳絲春暖倩風梳。九芝侍者請
0702a10: 生平無福住雲門，多結冤家少結恩。直欲人人窮徹
0702a11: 骨，惡名那怕遍乾坤。
0702a12: 有眼不解觀色，有耳不會聞聲。雖則如聾如瞶，卻又
0702a13: 似聰似明。咄哉斯漢真奇怪，惱殺丹青畫不成。
0702a14: 僻性生成不自由，尋常多為別人愁。些須活計真堪
0702a15: 笑，無底船兒載月遊。載月禪人請
0702a16: 若道是我，返成兩箇。若謂非我，依然話墮。拈卻是非，
0702a17: 二俱有過。畢竟是誰？雪壓梅花肥，風吹明月破。
0702a18: 斯人面目畫難全，縱有十分也枉然。怎似渾圇活打
0702a19: 殺，免教污卻一張箋。天髻禪德請
0702a20: 潦倒疏狂不自禁，白雲流水共談心。生平面目難描
0702a21: 畫，認著依然又隔岑。
0702a22: 蕭疏人笑爾樗形，巧設施為總不能。對客慚無三寸
0702a23: 舌，酬機唯有一條藤。俗不俗，僧不僧，箇樣如何續祖
0702a24: 燈？折箸慣將攪大海，北冥浪激看飛鵬。北冥西堂請
0702a25: 者箇褦襶子，從來沒正經。衲僧眼裏著楔，佛魔腦後
0702a26: 抽釘。或謂是凡，睹之叵測；或云是聖，呼之不靈，不若
0702a27: 以火燒卻。咦！且莫孤負丹青。靈枝知客請
0702a28: 箇樣矮頭陀，看來真好笑。毘尼渾不持，佛法安通竅？
0702a29: 供養他圖箇甚麼？死蝦蟆捏出尿。大休靜主請
0702a30: 者漢生來骨董，佛祖見也毛聳。獨許紫谷參頭，描得
0702b01: 半邊鼻孔。紫谷參頭請
0702b02: 僧不僧兮俗不俗，婆娑短髮齊眉目。盡情滅卻洞山
0702b03: 宗，疑殺諸方老賊禿。韞之知藏請
0702b04: 者漢無端，忒煞奇特。座敷青蓮，身裹緋疊。若謂是震
0702b05: 旦之僧，卻又似西番之客。翻覆細看來，我也識你不
0702b06: 得。呵呵呵，咄咄咄，不如付與子西堂，一任逢人去花
0702b07: 擘。子菴西堂請
0702b08: 壘垂鼻孔，擁聳昂肩。福薄如紙，心高似天。其為人也
0702b09: 落落魄魄，其作事也癡癡顛顛。喚回石女兮暗穿玉
0702b10: 線，策起泥牛兮曉耕秋煙。欲知箇漢行藏處，端的還
0702b11: 須問雪田。雪田禪人請
0702b12: 凡百莽鹵，真杜拗禪。截兔角而為杖，搓龜毛而作鞭。
0702b13: 戒德了無毫髮，罪過高似華巔。時聞書記不嫌醜，描
0702b14: 得形容壁上懸。時聞書記請
0702b15: 壘壘堆堆，骨骨董董。奪罔象之珠，絕老胡之種。拶得
0702b16: 秤錘汗流，逼教石女毛聳。且道是阿誰？此乃南陽谷
0702b17: 老師的面孔。杲目靜主請
0702b18: 打雨敲風，多瞋少喜。虛空畫眉，缽盂安耳。咄！似者般
0702b19: 杜拗阿師誰不識你？
0702b20: 鬖鬖，瀟瀟灑灑。或時走電驅雷，或時粧聾作啞。
0702b21: 祇將箇麤棒熱拳，便喚做慈悲喜捨。恁麼為人，報恩
0702b22: 者寡。欲知渠是誰？端的問柴也。柴也後堂請
0702b23: 髼髼鬆鬆，落落魄魄。幼少叢林，長復失學。教無舌人
0702b24: 解唱兮響遏風雲，使無手者行拳兮掀翻海嶽。愛截
0702b25: 麒麟之角兮扶弱抑強，慣拔鸞鳳之毛兮解黏去縛。
0702b26: 似者般漢，只好打煞活埋，又那堪焚香描邈？莫，莫！且
0702b27: 留與雲水方來持將去，一任他江南塞北天下人貶
0702b28: 剝。
0702b29: 　　　　白雪智吟備資敬刻
0702b30: 　　百老和尚語錄第十八卷
0702b31: 百愚斯禪師語錄卷第十八
