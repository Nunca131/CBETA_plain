0698a01: 石門文字禪卷第二十五
0698a02: 宋江西筠溪石門寺沙門釋德洪覺範著
0698a03: 門人覺慈編錄毘陵天甯法雲堂校
0698a04: 題
0698a05: 題華嚴綱要
0698a06: 華嚴宗有四種無礙謂事無礙理無礙事理無礙事
0698a07: 事無礙夫言事事無礙者非有竺梵震旦之異凡聖
0698a08: 小大之殊而講師笑棗柏不辨唐梵又可笑哉此文
0698a09: 清涼國師啟毗盧藏之鑰匙也其文簡而義無盡其
0698a10: 科要而理融通學者當盡心焉方天下禪學之弊極
0698a11: 矣以飽食熟睡游談無根為事而佛鑑乃倡為宗尚
0698a12: 之其亦護法憫俗之慈也歟。
0698a13: 題疾老寫華嚴經
0698a14: 瑛公風骨清臞而神觀秀爽措置加於人一等與南
0698a15: 州名士遊淡然無營獨杜門手寫此經精妙簡遠之
0698a16: 韻出於顏柳予聞一切賢聖皆以無為法而有差別
0698a17: 者皆所莊嚴之耳龍勝菩薩以夙智通力誦持之實
0698a18: 叉難阤以入世間智力翻譯之清涼國師以達佛知
0698a19: 見力疏釋之而瑛公以夙淨願堅固力書寫之予觀
0698a20: 其心志端欲候文殊師利之智海普賢之行願海善
0698a21: 財童子利生求法精進海十二時皆在現行如善現
0698a22: 比丘不動真際現一切色身於十方世界作大佛事
0698a23: 顧其措置非加於人乎。
0698a24: 題光上人所書華嚴經
0698a25: 邾城岸大江皆深林大澤自麻城之東多奇峰峻谷
0698a26: 輪蹄所不至虎兕所掩建炎元年十月予自漢上南
0698a27: 還廬山阻兵於大石山捷徑過鍾山之下有僧舍數
0698a28: 椽道人七八輩匝笑如舊識有首眾者道光與其兄
0698a29: 道舒鄰房晨香夕燈以禪誦為佛事從之者皆肅如
0698a30: 也光嘗呼此經以示予予因再拜跪而讀其篇目謂
0698b01: 舒曰耆闍婆面城之醫王也面所見草木土石無非
0698b02: 是藥文殊師利童子曰耆婆見草木無非是藥菩薩
0698b03: 見境無非是心然耆婆祝之疾燥濕虛實寒病祖病
0698b04: 眾生病之方也而光口不忘誦目不忘視手不忘書
0698b05: 寫之則隨施無所窒其妙嗚呼耆婆蓋世間之醫而
0698b06: 得妙者也則出世間之醫其用自心之得妙者也是
0698b07: 經其廣則四天下微塵數偈句其得則震旦所譯十
0698b08: 萬偈句光擬之於沙界涼曝得所藏之於毛端寬博
0698b09: 有餘至於殊勝功德則非有思議心所能測知經初
0698b10: 畢工而盜賊蟻聚所至流血可涉光黃舒蘄衲之間
0698b11: 受禍猶酷獨此經所寄東西南北十里之間無犬吠
0698b12: 之驚父老男女安堵樂業豈非龍神所護持而然乎
0698b13: 光少游方見知識飽參而還以親老不忍去其膝日
0698b14: 以研味此文其為知恩精進不言可知矣咨爾鍾山
0698b15: 之下護持龍神之眾時朔來朝以祕藏之某題。
0698b16: 題華嚴十明論
0698b17: 顯謨閣待制朱公世英為余言頃過金陵謁王文公
0698b18: 於鍾山公以彥里閈晚生有志學道謂曰若讀史見
0698b19: 勾踐伍員事乎勾踐保栖會稽置膽於坐臥則仰膽
0698b20: 飯食亦嘗膽也伍員去楚櫜載而去昭關至蒲伏行
0698b21: 乞於吳市二子設心止欲雪恥復讎而焦身苦思二
0698b22: 十餘年而後遂其欲蓋有志者事竟成也然移此心
0698b23: 以學無上菩提其何以禦之世英囑予記其言世英
0698b24: 歿一年余還自海外築室筠溪石門寺夏釋此論追
0698b25: 念平時之語曰嗟乎流轉三界未即棄去其恥亦大
0698b26: 矣囚縛五陰未能超出其讎亦深矣以吳楚之讎恥
0698b27: 較之其相倍如日劫而學者亦思掣肘徑去然至誠
0698b28: 惻怛勇決力行較勾踐伍員特太山毫芒耳豈不惜
0698b29: 哉金剛般若經須菩提聞世尊言以恒河沙等身命
0698b30: 布施不如受持四句偈為他人說之福於是泣下其
0698c01: 心豈不謂學者多以一身味著懈怠故自為障礙乎
0698c02: 夫雜華具四天下微塵數偈而其所詮者如來普光
0698c03: 明大智一法而已親近隨順此智者戒定慧三法而
0698c04: 已以戒定慧觀照方便破滅無明一切眾生彈指實
0698c05: 證故金剛藏菩薩曰隨順無明起諸有若不隨順諸
0698c06: 有離是謂成佛顯決入法要旨借令三世如來重復
0698c07: 宣示深奧不能加毫末於此矣其於利害去取曉如
0698c08: 白黑其義理昭著粲如日星不知學者於戒定慧何
0698c09: 疑而不隨順於無明煩惱何戀而不棄遺乎孟軻曰
0698c10: 今有無名之指屈而不信非疾痛害事也如有能信
0698c11: 之者則不遠秦楚之路為指之不若人也指不若人
0698c12: 則知惡之心不若人則不知惡此之謂不知類也今
0698c13: 之知類者吾特未見耳豈密行暗證隱實顯玼世不
0698c14: 得而知歟抑觀力麤浮習重境強多遇緣而退歟余
0698c15: 切慕思大智者父子於道能遺虛名收實效三十年
0698c16: 間決期現證皆獲宿智通入法華三昧乳中之酪此
0698c17: 其驗矣嗚呼安得如南嶽天台兩人者與之增進此
0698c18: 道哉政和五年六月十日書。
0698c19: 題光上人書法華經
0698c20: 晉沙門曇諦初夢於其母黃曰我投暫託宿乃以鐵
0698c21: 鏤書鎮并麈尾拂為寄母既覺而二物在手於是大
0698c22: 驚而生諦逮五齡母以二物示諦諦軒渠笑曰此秦
0698c23: 王請我講法華經贈我者爾母曰汝省置之處乎諦
0698c24: 罔然不荅而去又建興二年長沙縣西一百里餘有
0698c25: 青蓮花兩本生陸地道俗堵觀钁之丈有二尺得瓦
0698c26: 棺蓮之根莖自棺之壞處出開視之有髑髏栓索而
0698c27: 蓮寔生齒脥間晉有識曰有僧不知名氏誦蓮經十
0698c28: 萬部不疾而化遺言使衣紙而以瓦為棺今驛亭故
0698c29: 基建寺其號蓮花嗚呼異哉惟此經之力能使授持
0698c30: 者卒長物於生死後奇祥於異世驚世殊異之如此
0699a01: 蘄州永樂寺僧道光出血和墨寫此經其衡斜點畫
0699a02: 勻如空中之雨整如上瀨之魚皆精進力之所成知
0699a03: 見香之所熏不然何以莊嚴微妙如此之巧耶光又
0699a04: 專精不懈見一纖毫相之間萬八千土於剎那入無
0699a05: 量處三昧名報佛恩然隨筆任運經行臥起語默動
0699a06: 止莫非授持此經故毫相之間剎那之頃豈有間哉
0699a07: 光之為人純素潔忠於事孝於奉親為里閈所敬信
0699a08: 法眷所追崇是真比丘也予自北還南留其庵信宿
0699a09: 彌日盡獲見其所寫之經無慮十數種觀其施為日
0699a10: 夕以與佛菩薩語言詶酢豈復有世閒之心耶華嚴
0699a11: 曰念念不與世間心合是大精進光其以之。
0699a12: 題超道人蓮經
0699a13: 南昌饒益院除饉惠超自幼出家誦此經年二十六
0699a14: 試于有司以精通得度即受具游諸方事善知識發
0699a15: 明心要及還掩關以金為墨書妙法蓮華經政和八
0699a16: 年六月四日清晨攜以示予開卷熟視筆墨精到衡
0699a17: 斜布列皆有節度非精誠盡力於此法莫能臻是也
0699a18: 予聞一切契經皆佛所演而此經獨稱過去諸佛先
0699a19: 說法喻雙舉蓮之為喻以三世同時十方同會方其
0699a20: 開時即有果方於果中即有因蓮華蓮實蓮密是也
0699a21: 諸子雖分布而會聚之未嘗隔斷此其名蓮蓮連也
0699a22: 般若曰一切智智清淨無二無二分無別無斷故者
0699a23: 以是哉梁大沙門僧祐平生書寫誦持未捨受即身
0699a24: 為爛瓜香已巳捨受即舌本為青蓮華香皆其精進真
0699a25: 信之力所成就陳大沙門惠思誦至是真精進是名
0699a26: 真法供養如來恍然見靈山一會儼然如昨蓋此經
0699a27: 有不思議力入二十五種三昧以大行慈悲入中觀
0699a28: 以梵行慈悲入幻觀以勝行慈悲入止觀令一切眾
0699a29: 生自然見如是事入菩薩一切色身三昧之旨也今
0699a30: 超師壞衣缽食一室枵然與世相忘以精勤之力致
0699b01: 工於此法可謂知本矣予將見生身發無垢智光方
0699b02: 吾法下衰而超用志如是誰不隨喜願世世同超登
0699b03: 內院見慈氏預聞妙義頓捨人法二執證對現色身
0699b04: 此予志也甘露滅某謹題。
0699b05: 題六祖釋金剛經
0699b06: 金剛般若靈智妙心者也諸佛與我及眾生類三無
0699b07: 差別然諸佛已巳知而信者我今知而信者唯眾生未
0699b08: 知未信則當教導之故世尊以後五百歲持戒修福
0699b09: 者能生信心為實然以心信心猶為三法如人不睡
0699b10: 而能有夢則知是病故世尊又曰以是信解不生法
0699b11: 相如來世尊既以明告顯說以為經祖師從而注釋
0699b12: 之恩德可謂大矣而傳布未廣予竊患之故化清信
0699b13: 檀越鏤版印施普告大眾云政和五年十月日。
0699b14: 題靈驗金剛經
0699b15: 秘書省校書郎龔德莊初罷官靈壽來歸京師居新
0699b16: 門裏時方上元山東劉野夫與德莊善偶折簡來約
0699b17: 十四日可盡室往觀君慎勿出略相候欲款語德莊
0699b18: 素敬憚其人為獨守屋廬二鼓矣而野夫不至方假
0699b19: 寐家人輩尚未還俄火自門而燒德莊但捉誥牒而
0699b20: 走一夕而燼數百家明日跡其屋灰炭中得金剛般
0699b21: 若一卷略無損處開視明鮮如新德莊少豪逸嗜酒
0699b22: 色不甚信內典豈夙世善根不思議力以茲發感悟
0699b23: 之歟觀者彭凡鄒正臣劉棐僧希祖德洪政和元年
0699b24: 上元後一日。
0699b25: 題宗鏡錄
0699b26: 右宗鏡錄一百卷智覺禪師所譔切嘗深觀之其出
0699b27: 人馳騖於方等契經者六十本參錯通貫此方異域
0699b28: 聖賢之論者三百家領略天台賢首而深談唯識率
0699b29: 折三宗之異義而要歸於一源故其橫生疑難則鉤
0699b30: 深賾遠剖發幽翳則揮掃偏邪其文光明玲瓏縱橫
0699c01: 放肆所以開曉眾生自心成佛之宗而明告西來無
0699c02: 傳之的意也錢氏有國日嘗居杭之永明寺其道大
0699c03: 振於吳越此書初出其傳甚遠異國君長讀之皆望
0699c04: 風稱門弟子學者航海而至受法而去者不可勝數
0699c05: 禪師既寂書厄於講徒叢林多不知其名熙寧中圓
0699c06: 照禪師始出之普告大眾曰昔菩薩晦無師智自然
0699c07: 智而專用眾智命諸宗講師自相攻難獨持心宗之
0699c08: 權衡以準平其義使之折中精妙之至可以鏡心於
0699c09: 是衲子爭傳誦之元祐間寶覺禪師宴坐龍山雖德
0699c10: 臘俱高猶手不釋卷曰吾恨見此書之晚也平生所
0699c11: 未見之文公力所不及之義備聚其中因撮其要處
0699c12: 為三卷謂之冥樞會要世盛傳焉後世無是二大老
0699c13: 叢林無所宗尚舊學者日以慵墯絕口不言晚至者
0699c14: 日以窒塞游談無根而已巳何從知其書講味其義哉
0699c15: 脫有知之者亦不以為意不過以謂祖師教外別傳
0699c16: 不立文字之法豈當復刺剌首文字中耶彼獨不思達
0699c17: 磨已巳前馬鳴龍樹亦祖師也而造論則兼百本契經
0699c18: 之義泛觀則傳讀龍宮之書後達磨而興者觀音大
0699c19: 寂百丈斷際亦祖師也然皆三藏精入該練諸宗今
0699c20: 其語具在可取而觀之何獨達磨之言乎聖世逾遠
0699c21: 眾生相劣趣慮褊短道學苟簡其所從事欲安坐而
0699c22: 成譬如農夫隋於耰耘垂涎仰食為可笑也吾聞江
0699c23: 發岷山其盈濫觴及其至楚則萬物並流非夫有本
0699c24: 益之者眾耳有志於道者常有取於此吾徒灰冷世
0699c25: 故安樂雲山明窗淨几之間橫篆煙而熟讀之則當
0699c26: 見不可傳之妙而省文字之中蓋亦無非教外別傳
0699c27: 之意也。
0699c28: 題法惠寫宗鏡錄
0699c29: 龍勝菩薩曰眾生心性猶如利刀唯用割泥泥無所
0699c30: 成刀日就損理體常妙眾生自麤能善用心即合本
0700a01: 妙余觀世之人疲精神於紙墨者多從事於無用之
0700a02: 學皆以刀割泥者也明州翠巖僧法惠獨施力寫永
0700a03: 明所譔宗鏡錄一百二十卷與方廣禪寺大法寶藏
0700a04: 嗚呼惠師可謂善用其心者也夫能使天台賢首唯
0700a05: 識三宗之旨趣大乘深經六十卷妙義西天此土三
0700a06: 百家之法句雜傳要說契心之至理鏡為一心心之
0700a07: 所緣筆之所及常在現前余以謂此道人即入摩訶
0700a08: 衍遍知稱性之海即具普賢一真光明微塵數不思
0700a09: 議行門予幸得托名卷末願慈氏大士從知足天來
0700a10: 主龍華時同聞此錄知今日自作隨緣其心非謬也。
0700a11: 題修僧史
0700a12: 予除刑部囚籍之明年廬於九峰之下有苾芻三四
0700a13: 輩來相從皆齒少志大予曉之曰予少時好博觀之
0700a14: 艱難所得者既不與世合又銷鑠於憂患今返視缺
0700a15: 然望之則竭不必叩也若前輩必欲大蓄其德要多
0700a16: 識前言往行僧史具矣可取而觀語未卒有獻言者
0700a17: 曰僧史自惠皎道宣贊寧而下皆略觀矣然其書與
0700a18: 史記兩漢南北史唐傳大異其文雜煩重如戶婚鬥
0700a19: 訟按檢昔魯直嘗憎之欲整齊未遑暇竟以謫死公
0700a20: 蒙聖恩脫死所又從魯直之舊游能麤加刪補使成
0700a21: 一體之文依倣史傳立以贊詞使學者臨傳致贊語
0700a22: 見古人妙處不亦佳乎予欣然許之於是仍其所科
0700a23: 文其詞促十四卷為十二卷以授之。
0700a24: 題讓和尚傳
0700a25: 心之妙不可以語言傳而可以語言見蓋語言者心
0700a26: 之緣道之標幟也標幟審則心契故學者每以語言
0700a27: 為得道淺深之侯予觀南嶽讓禪師初見六祖祖曰
0700a28: 什麼物與麼來對曰說似一物即不中曰還假修證
0700a29: 也無對曰修證即不無染污即不可祖嘆曰即此不
0700a30: 染污是諸佛之護念大哉言乎如走盤之珠不留影
0700b01: 跡也然讓公猶侍六祖十有五年乃去庵於三生石
0700b02: 之上時天下尚以律居未成叢席有僧忘其名為總
0700b03: 眾事二十年為縣官勘其出納先是寺未嘗藉其資
0700b04: 僧方囚自念久已忘之仰祝讓公求助於是一夕通
0700b05: 悟盡能追憶二十年間物件不遺毫髮乃得釋故以
0700b06: 讓公為觀音大士之應身而讓居庵中未嘗知之予
0700b07: 游福嚴與僧讀其事僧疑以問予此何理哉予曰涅
0700b08: 槃經云外道妒世尊入其國驅五百醉象來奔世尊
0700b09: 垂手示之而象見五指輪中皆出師子於是怖伏遺
0700b10: 糞而去世尊曰爾時我指實無師子而是護財狂象
0700b11: 自然見之皆我慈善根力故夫世尊慈善根力要不
0700b12: 可以有思議心測之而可以無隱藏事證如月在天
0700b13: 光遍谿谷初不擇谿谷之濁清而水之澄澈必有月
0700b14: 影水之澄澈則月現影而善惡之必有所感乃不見
0700b15: 慈善根力哉則讓公坐令其僧獲聰明之辯要不足
0700b16: 怪也。
0700b17: 題洞山巖頭傳
0700b18: 雪峰見德山托缽便問鐘未鳴鼓未響托缽向什麼
0700b19: 處去德山便歸方丈峰舉似巖頭巖頭曰大小德山
0700b20: 不會末後句德山聞之呼巖頭問曰汝不肯老僧耶
0700b21: 巖頭密啟其意德山明日上堂舉論大異巖頭拊手
0700b22: 大笑曰且喜老漢會末後句天下人無奈此老何雖
0700b23: 然如是只得三年至期果化去洞山初見華嚴靜公
0700b24: 搬柴把住問曰狹路相逢時如何靜曰反仄反仄洞
0700b25: 山曰汝記吾言已巳後向南住眾一千北住山三百人
0700b26: 而已靜初住福州東山一千眾後居都下眾三百人
0700b27: 予觀巖頭洞山之語出於信口殆若苟然而德山之
0700b28: 化華嚴之眾皆不能逃其言因緣時節弗差毫髮其
0700b29: 如蟲蝕木偶爾成文耶亦夙智通力自然前知耶偶
0700b30: 爾不可數通力非宗門所尚非授大法顯著於此能
0700c01: 無疑乎。
0700c02: 題斷際禪師語錄
0700c03: 禪師初與異僧游天台渡溪方悟其為異也悔不能
0700c04: 早識之且將折其脛而後已尋北游值老嫗於洛下
0700c05: 與之語多所發藥遂侍以師禮嫗知其非尋常人俾
0700c06: 更謁江西大寂既至而祖已巳化去逾月矣而見其子
0700c07: 海公海以所嘗悟明之緣示之公悟大法於言下海
0700c08: 曰他日其嗣大寂可也公笑曰是豈義也海歎已巳而
0700c09: 為不及常謂其徒曰吾頃游方無所不問雖草根巖
0700c10: 壁中有人必往窮詰其所得又曰馬祖之下得正法
0700c11: 眼歸宗耳而牛頭以降皆不可當其意者豈公取舍
0700c12: 故欲異於世也亦抑世之人見其不與己已合而訴以
0700c13: 為異者也古之人所以大過人者信己已之專惟信己已
0700c14: 故不惑世人之言是故所立卓絕非常人所能及也
0700c15: 公之器識宏遠剛正自性出其天性豈非以謂道之
0700c16: 所在非凡聖男女之間晦顯長少之際而是非取舍
0700c17: 不可以苟而已而取人不必以求其全也今之學者
0700c18: 既下視天下之士而又工於怪奇詭異之事衒名逐
0700c19: 世不顧義理求人必以其全而議論多膠於所愛名
0700c20: 為走道其實走名紛紛冗冗皆禪師之門罪人也禪
0700c21: 師之所養其峻嚴廣大如此其語言斷斷如藥石深
0700c22: 可以治晚世學者之病是知其言蓋所養也卷舒放
0700c23: 肆驅逐邪妄開闢正信直明一心以歸合佛祖之言
0700c24: 可謂深渺宕肆大哉洋洋乎光明之言也余因手校
0700c25: 而藏之又列其所施為者以自警書於卷之尾且以
0700c26: 示同學云。
0700c27: 題百丈常禪師所編大智廣錄
0700c28: 余常識老僧知瓊於司命山下瓊湓城人黃龍無恙
0700c29: 時客也為余言黃龍住山作止甚詳嘗手校此錄於
0700c30: 積翠謂門弟子曰佛語心宗法門旨趣至江西為大
0701a01: 備大智精妙穎悟之力能到其所安此中雖無地可
0701a02: 以棲言語然要不可以終去語言也故其廣演之語
0701a03: 大剔禪者法執而今之五家宗趣皆此錄森列如井
0701a04: 之在海其清涼甘滑泄苦濁毒所不同而本則無異
0701a05: 質也予誌其言久之偶見洞山藏角破函中多故經
0701a06: 往掀攪之乃獲見常禪師居百丈日重編者熟讀驗
0701a07: 瓊之言信然校世所傳多訛略因藏之以正諸傳之
0701a08: 失又誌瓊之首告也。
0701a09: 題雲居弘覺禪師語錄
0701a10: 悟本禪師設五位法門以發揮石頭大師之妙大率
0701a11: 約體用為五法更互主客隱顯相參借言以顯無言
0701a12: 然言中無言之趣妙至幽玄故其問荅之貴親正如
0701a13: 君臣之貴合於是翕然宗以為洞上玄風出其門下
0701a14: 者應機酬詰務以秀麗嚴峻之語相高尚使人放身
0701a15: 如覽花葩之開妍煙雲之穠纖而仰拂秋之螺峰染
0701a16: 春之鴨波劃刻百出必欲合其法而後已忽其繩墨
0701a17: 以登其門者則非吾屬也而雲居弘覺禪師蓋其徒
0701a18: 之秀傑者乃獨不然其演法之辨應機之詞朴古自
0701a19: 在隨意所劃如世之良醫坐於藥肆中病而詣者信
0701a20: 手與之藥至病愈常謂其徒曰佛法無多事行得即
0701a21: 是汝但作佛莫愁佛不解語古人純素任真有所問
0701a22: 詰木頭碌磚隨意荅之實無巧妙大底渠腳根下穩
0701a23: 當苟不如此雖說得如花錦無益也余常怪洞山嗣
0701a24: 法者如本寂道全居遁休靜之徒光大於世者三十
0701a25: 餘人觀其施為提演宗脈無敢冒規致之外者而膺
0701a26: 公乃爾殊異豈所謂得所以言言不必同者歟余追
0701a27: 躡其意以謂大法本體離言句相宗師設立蓋一期
0701a28: 救學苟簡不審專己已臆斷之弊而已巳法久必壞使天
0701a29: 下後世眩疑自退守言而失宗無所質辨為可惜也
0701a30: 故其超然法立如此而公之子簡亦相與振成之是
0701b01: 知俾明悟者知大法非拘於語言而借言以顯發者
0701b02: 也嘗與人論至此其人凌憑其氣而面頸發熱曰醫
0701b03: 智百巧志誣先德詬罵而去吁嗟使弘覺不死且聞
0701b04: 余之說以為知言者今其道愈陵遲至於列位之名
0701b05: 件亦訛亂不次如正中偏偏中正又正中來偏中至
0701b06: 然後以兼中到總成五今乃易偏中至為兼中矣不
0701b07: 曉其何義耶而老師大衲亦恬然不知怪為可笑也
0701b08: 雖然弘覺一矯之則洞山之道不轉顧地而盡寧有
0701b09: 今日耶。
0701b10: 題克符道者偈
0701b11: 洞山悟本禪師作五位頌有曰兼中到不落有無誰
0701b12: 敢和人人盡欲出常流折合終歸炭裏坐予初以謂
0701b13: 坐炭中之語別無意味及讀此偈百餘首有曰儂家
0701b14: 住處豈堪偎炭裏藏身幾萬回不觸波瀾招慶月動
0701b15: 人雲雨鼓山雷乃知古老宿之語皆不苟然符臨濟
0701b16: 真子而悟本自為洞山之宗道本同也而學者不了
0701b17: 以私異之惜哉。
0701b18: 題清涼注參同契
0701b19: 叢林故宿相傳謂石頭參同契明佛心宗後輩鮮有
0701b20: 深識其旨者獨清涼大法眼禪師注文發明居多故
0701b21: 南唐後主讀至玄黃不真黑白何咎處爽然開悟余
0701b22: 謂後主所悟蓋悟法不真而已非因其語以了石頭
0701b23: 明暗本意也如安禪師破句讀楞嚴而悟句讀且爾
0701b24: 矧所謂義味乎然安於心法無疑也予嘗深考此書
0701b25: 凡四十餘句而以明暗論者半之篇首便曰靈源明
0701b26: 皎潔枝派暗流注乃知明暗之意根於此又曰暗合
0701b27: 上中言明明清濁句調達開發之也至指其宗而示
0701b28: 其趣則曰本末須歸宗尊卑用其語故其下廣敘明
0701b29: 暗之句奕奕綴聯不已者非決色法虛誑乃是明其
0701b30: 語耳洞山悟本得此意故有五位偏正之說至於臨
0701c01: 濟之句中玄雲門之隨波逐浪無異味也而晚輩乘
0701c02: 其言便想像明暗之中有相藏露之地不亦謬乎大
0701c03: 率聖人之言不明於後世注疏之家汩之非獨此文
0701c04: 也余不可以不辨。
0701c05: 題香山靘禪師語
0701c06: 禪師父事雲庵於予為法兄然予少寔師事之初聞
0701c07: 其誦迦葉波偈曰諸法從緣生諸法從緣滅我師大
0701c08: 沙門常作如是說乃曰子悟此即是出家予時年十
0701c09: 六曉夕以思茫然莫識其旨頃在海外閑居味維摩
0701c10: 詰言善來文殊師利不來相而來不見相而見文殊
0701c11: 師利言如是居士若來已更不來若去已更不去所
0701c12: 以者何來無所從去無所至所可見者更不可見乃
0701c13: 追繹香山之語遂深入緣起無生之境將以見之報
0701c14: 其發藥之恩則化去已逾年矣其門人文謙以其提
0701c15: 誨之語為示并書予願見不果。
0701c16: 題玄沙語錄
0701c17: 右司諫集賢孫公覺莘老守福州日俾僧編集此錄
0701c18: 學者以覺悟宗旨厥功茂焉然予獨恨集末附千光
0701c19: 王寺沙門義澄重刪三句四機之語議論錯謬何以
0701c20: 知之如玄沙綱宗第一句名真常流注與鐵輪位齊
0701c21: 力一天下然未有出格之詞猶曰明前不明後無自
0701c22: 由分未辨緇素雖得出世間未得入世間恐其墮一
0701c23: 如平實無生之見死在句下也則有出格之詞而義
0701c24: 澄輒引首楞嚴曰妄為色空及與聞見如第二月又
0701c25: 圓覺曰由起幻故內發輕安大悲妙行如土長苗讀
0701c26: 之令人搏髀高笑義澄何為者也乃敢指判禪宗哉
0701c27: 學者能深觀之則知予言為公昔無業禪師每歎叢
0701c28: 林不自揆行解如屠沽而自比佛祖南山律師曉達
0701c29: 教乘而不敢自呼大乘師止言律師耳義澄自目未
0701c30: 見而指人五色使見宣律師為人定必羞死。
0702a01: 題谷山崇禪師語
0702a02: 予讀澄心堂錄長慶稜公之孫保福展公之嗣谷山
0702a03: 禪師之語奇嶮宏妙光明廣大觀其膽氣逸群不在
0702a04: 巖頭雲門之下而錄失其名然語多稱報恩傳燈但
0702a05: 有潭州谷山句禪師而無機緣其列熙崇兩人機語
0702a06: 校句所揭示殆相萬然皆住報恩豈句亦常居之耶
0702a07: 予常與超然衝虎游谷山訪其遺事無所考因相對
0702a08: 歎息追念東坡之語曰齊魯有大臣史失其名而黃
0702a09: 四娘乃得與杜詩不朽事莫不爾作詩曰行盡湘西
0702a10: 十里松到門卻立數諸峰崇公事跡無尋處庭下春
0702a11: 泥見虎蹤又十年復與超然夏於石門偶閱前詩遂
0702a12: 併錄之。
0702a13: 題韶州雙峰蓮華叔姪語錄
0702a14: 傳曰聽言觀道以事觀生死亦大矣而兩人者睨
0702a15: 之不翅如出入戶庭之易然蓋其所養非有以大過
0702a16: 人者何以臻此其言具在可信也予觀雲門勘辯舉
0702a17: 古皆脫略窠臼方其游戲時亦微見其旨至酬問垂
0702a18: 伐則語赴來機瞻之在前忽焉在後令人溟涬然弟
0702a19: 之哉夫語赴來機妙在轉處者正中妙協洞山旨趣
0702a20: 也豈此老淛亦或用之而欽祥默識其不傳之妙也
0702a21: 哉巴陵鑒公常荅問提婆宗曰銀碗裏盛雪荅祖意
0702a22: 教意同別曰雞寒上樹鴨寒下水荅吹毛劍曰珊瑚
0702a23: 枝枝撐著月云吾以此三句報荅雲門法乳之恩予
0702a24: 始誕之今視之良然使雲門而在正當一捧腹耳。
0702a25: 題輔教編
0702a26: 嗚呼正法明夷先佛垂告封文執偽更相是非聖智
0702a27: 圓融凡情守隙否極則泰挺生英特則永安禪師其
0702a28: 人也握管驅風懸河瀉辯推慈悲於教義會孔墨以
0702a29: 流泏巍巍乎晃晃乎寔當世不可得也凡所著集雖
0702a30: 不欲傳其在四方好事者之所錄殆九牛一毛耳後
0702b01: 之學者至聞其名歎不得瞻容為恨若夫天地之高
0702b02: 遠日月之昭明江海之浩蕩想而不可極者蓋若人
0702b03: 矣。
0702b04: 題首山傳法偈
0702b05: 諸佛甚微細智以金剛為喻非凡夫麤浮心識所能
0702b06: 了達華嚴十定品入剎那際諸佛三昧乃能滅眾生
0702b07: 顛倒想宣和元年十月吉日余在湘西鹿苑虎芩堂
0702b08: 早作靜坐念曰今日蓋首山生辰追想為人書其傳
0702b09: 法偈并汾州無德禪師注釋詳味父子真能入諸佛
0702b10: 甚微細智者也。
0702b11: 題五宗錄
0702b12: 性覺本自妙而常明以無性故不自知謂之無明一
0702b13: 切眾生以無明迷醉如目有翳善知識如醫師東坡
0702b14: 曰翳師但有除翳藥且無與明藥如可與明還應是
0702b15: 翳此殆天下之名言也予所集五宗語要如醫師除
0702b16: 翳藥方也從前先德用之有驗故樂以傳世書成於
0702b17: 宣和元年正月明年有漳南道人崇顗者願求傳錄
0702b18: 錄畢相示其筆力詳楷非誠之至志之確不能如此
0702b19: 然能併除萬慮燕坐一室追繹先德所行之事研味
0702b20: 諸家所示之語以校日用則予之所集不為徒爾顗
0702b21: 之精勤不為虛行也。
0702b22: 題寶公讖記
0702b23: 王敦素問予寶公讖語視千百年如一日此何道而
0702b24: 至之予曰清明在躬志氣如神有物將至其兆必先
0702b25: 者孔子之語也凡夫所見莫非倒想倒想若滅洞見
0702b26: 三世寶公豈有倒想者乎敦素拊手曰美哉之論也
0702b27: 然滅倒想寧有道乎予曰當不忘正觀曰是眼則不
0702b28: 能自見其己已體自體尚不見云何見餘物若樹是見
0702b29: 復云何樹若樹非見云何見樹現在若有過去未來
0702b30: 亦應是有過去未來若無現在亦應是無故雜華曰
0702c01: 法眼不思議此見非顛倒敦素瞠然良久曰此語令
0702c02: 人溟涬然弟之哉。
0702c03: 題古塔主論三玄三要法門
0702c04: 古塔主著論呵諸方但解知見未明道眼予初駭之
0702c05: 及觀其論三玄三要之義援引諸家證左甚明而曰
0702c06: 豈特臨濟用此法門殆是三世如來之法式也僧輒
0702c07: 問曰師論三玄法門名既有三其語亦異切不相離
0702c08: 而臨濟本曰一句中具三玄一玄中具三要有玄有
0702c09: 要何以辯明之古氣索良久引金剛般若經云一切
0702c10: 諸佛及諸佛阿耨多羅三藐三菩提法皆從此經出
0702c11: 又首楞嚴云於一毫端現寶王剎坐微塵裏轉大法
0702c12: 輪等義對之曰理性無邊事相無邊雜而不參混而
0702c13: 不一何疑一句之中不具三玄三要耶予獨不曉金
0702c14: 剛般若首楞嚴等義非知見乎且諸經之旨既具臨
0702c15: 濟安得蹤跡之而建立哉古方呵知見而自語相違
0702c16: 可笑也盤山寶積禪師曰道本無體因道而求名道
0702c17: 本無名因名而立號若言即心即佛今時未入玄微
0702c18: 若言非心非佛猶是指蹤之極則向上一路千聖不
0702c19: 傳學者勞形如猿捉影盤山蓋形容三玄三要者雲
0702c20: 居云譬如獵犬尋香嗅跡而去忽若羚羊挂角時莫
0702c21: 道跡香亦無矣同安曰涅槃城裏尚猶危陌路相逢
0702c22: 勿定期權挂垢衣云是佛卻裝珍御復名誰木人夜
0702c23: 半穿靴去石女天明戴帽歸萬古碧潭空界月再三
0702c24: 撈摝始應知又形容盤山之語而三玄三要之旨益
0702c25: 微矣古乃又引教乘以解釋之吾無以徵其失將撼
0702c26: 臨濟起而使痛叱之乃快也。
0702c27: 題古塔主兩種自己已
0702c28: 僧承古與施秘丞論自己已有二曰有空劫時自己已有
0702c29: 今時日用自己已學者以其有叢林時舉讀之疑怖曰
0702c30: 豈一阿難而成兩佛耶余聞世尊於首楞嚴會上謂
0703a01: 阿難曰譬如琴瑟箜篌琵琶雖有妙音若無妙指終
0703a02: 莫能發寶覺真心各各圓滿如我按指海印發光汝
0703a03: 暫舉心塵勞先起其說不過以善用不善用為異不
0703a04: 聞析而為兩種也而古公立二自己已過矣祖師之門
0703a05: 其論法方徵言語之際略滯疑似者隨而救之如鳥
0703a06: 飛空弗住弗著如六祖謂永嘉曰汝甚得無生之意
0703a07: 對曰無生豈有意耶又問讓公什麼物與麼來對曰
0703a08: 說似一物即不中自是觀之古蓋吾法中罪人而自
0703a09: 以能嗣雲門其自欺欺人之狀不窮而自露也。
0703a10: 題汾州語
0703a11: 六祖臨終門人問住持當如何行心用行乃契聖意
0703a12: 祖曰設有問佛法者汝對之時莫迷自己已性持修道
0703a13: 第一莫瞞自心如此則與聖意相應予觀淳化已後
0703a14: 宗師無出汾陽禪師之右者味其平生聽其言論如
0703a15: 謝安石之知國造次不忘自治宜於曹溪最後明誨
0703a16: 為無所愧矣。
0703a17: 題準禪師語錄
0703a18: 石門雲庵示眾之語多脫略窠臼于時衲子視之如
0703a19: 春在花木而不知其所從來予每以謂此老人可以
0703a20: 起臨濟之仆哲人逝矣切嗟悼之以為世莫有嗣之
0703a21: 者湛堂於予為弟昆自其開法未嘗聞其舉揚歿後
0703a22: 百餘日得此錄於杲上人處讀之喟曰雲庵之餘波
0703a23: 乃能發生此老種性耶政和五年十月七日題。
0703a24: 題小參
0703a25: 如來世尊說般若傳至震旦者無慮數百萬言其要
0703a26: 不過曰一切智智清淨無二無二分無別無斷故杜
0703a27: 順宏華嚴入法界旨訣終必曰一切智通無障礙古
0703a28: 之宗師於世尊之意神而明之獨雲門大師雲門滅
0703a29: 百年有雲庵老師握臨濟劍得雲門之旨於說法時
0703a30: 如月在千江不借言詮一切見者心得意了自老師
0703b01: 之化出其門者皆不足以知此獨湛堂師兄知其意
0703b02: 予三復斯語為之歎息使雲門雲庵而在見此語當
0703b03: 撫掌一笑蓋其謹嚴如歐陽率更小字端方如顏平
0703b04: 原大字秀整姿媚如鍾太傅表章精奇雅麗如王會
0703b05: 稽蘭亭記嗚呼何其盛哉。
0703b06: 題黃龍南和尚手抄後三首
0703b07: 予猶及見叢林老成人皆云黃龍南禪師游方時嘗
0703b08: 至歸宗寶髼頭方會茶師卻倚而坐寶呵之南書記
0703b09: 無骨耶師驚顧玉立如山又至棲賢諟禪師教令坐
0703b10: 禪久之得定因誦首楞嚴咒終其身建中靖國元年
0703b11: 春修水祖超然出雲庵所蓄此書為示點畫奇勁如
0703b12: 空中之雨小大蕭散出於自然予置卷歎曰成德之
0703b13: 人其所作為雖點筆弄墨之際亦自卓絕況其不可
0703b14: 名者乎某題。
0703b15: 黃龍南禪師手錄四十二章經一卷筆法深穩莊重
0703b16: 而若瘦得顏平原用筆意雲庵老人生平無所嗜好
0703b17: 獨秘畜此經偶為人持去十餘年莫知其所與客論
0703b18: 字未嘗不搏髀追繹之其師希祖得於筠溪胡氏家
0703b19: 出以示予曰君其寶之政使此字不工猶足以為希
0703b20: 世之珍矧工如此又雲庵所愛而不忘者乎。
0703b21: 歐陽文忠公曰論書當兼論平生借使顏魯公書不
0703b22: 工世必珍之蘇東坡亦曰字畫大率如其為人君子
0703b23: 雖不工其韻自勝小人反此也老黃龍非其以筆墨
0703b24: 傳世者也而其書終亦秀發乃知歐蘇之言蓋理之
0703b25: 固然石門某謹題。
0703b26: 題晦堂墨蹟
0703b27: 右晦堂大和尚墨蹟三紙佛印蓋公輩流也而其言
0703b28: 推敬之至稱為老師退之之與柳子厚歐陽永叔之
0703b29: 與楊大年道樞不同而韓歐之稱柳楊唯恐不師尊
0703b30: 之議者以謂避爭名之嫌非也前輩傾倒法當然耳
0703c01: 公道德冠叢林而器資與公輩一時又名卿且留情
0703c02: 吾道者今皆成千古堪師之能畜此帖嗜好大是不
0703c03: 凡宣和四年自印福絕湖來出以示其姪因流涕書
0703c04: 之。
0703c05: 題雲庵手帖三首
0703c06: 南禪師學魯公字最有工當時歸南公者無不學之
0703c07: 然無出雲庵之右者昭默老人嘗與德洪共觀此書
0703c08: 歎慕之不已以謂不減楊少師一道人其珍之崇寧
0703c09: 五年十月十八日門人某題。
0703c10: 雲庵和尚與檀越帖一紙伏讀如受訓詞叢林荒寒
0703c11: 無復平日此老知不復見況筆畫語言乎門人某流
0703c12: 涕謹書。
0703c13: 右雲庵寄張惠淵偈一首惠淵予不見二十年聞其
0703c14: 精進日新真能遵受雲庵之言者也誠上人來自宣
0703c15: 梵問其師洎惠淵健否偶記前偈遂書以授誠歸舉
0703c16: 似惠淵使較當日之本異同也某書。
0703c17: 題徹公石刻
0703c18: 徹上人詩初若散緩熟味之有奇趣字雖不工有勝
0703c19: 韻想其風度清散如北山松下見永道人耳公雖游
0703c20: 戲翰墨而持律甚嚴與道標皎然齊名吳人為之語
0703c21: 曰餘杭標摩雲霄霅溪晝能清秀稽山徹洞冰雪予
0703c22: 視三人者在唐號以詩鳴者尚多有而後世敬愛之
0703c23: 者以其知所守而已文字不足道也東坡每曰使魯
0703c24: 公書不工尚足以為希世之珍其是之謂耶。
0703c25: 題觀音贊寄嶽麓禪師
0703c26: 崇寧間至東明拜瞻石像作此贊時無際禪師方領
0703c27: 住持事及無際遷居嶽麓餘十年生成寶坊于灰燼
0703c28: 之中而予以弘法嬰難流落之餘幸復相見問前贊
0703c29: 無恙乎無際戲予曰羽化矣暇日因閱文稿乃得舊
0703c30: 本忻然錄以寄之曰當善護持無使復為人持去覆
0704a01: 醬瓿耳。
0704a02: 石門文字禪卷第二十五
