0296b01: 天王水鑑海和尚五會錄卷第四
0296b02: 嗣法門人原澄等編
0296b03: 示眾
0296b04: 夏日示眾參禪圖了生死非圖名色也近見學者抱
0296b05: 魚目作明珠藏燕石為至寶不但惜而不舍兼亦傲
0296b06: 然自是如此病正在膏肓雖有蓋國之明醫而不能
0296b07: 瘳矣所以天王三開爐百番垂手不見有一箇半
0296b08: 箇大悟大徹者實可捫心浩歎也茲者春光忽謝夏
0296b09: 景初臨燕語高梁荷香遠沼梅風拂而滿院清麥氣
0296b10: 逼而通身爽特與諸人露箇消息良久曰全身脫落
0296b11: 無他事眼裏耳裏不是塵。
0296b12: 復舉大愚芝和尚曰大家聚首喫一莖虀若喚作一
0296b13: 莖虀入地獄如箭射師曰全提向上密顯箇中處處
0296b14: 現成頭頭受用此從上老宿設機垂手之婆心也然
0296b15: 則不喚作一莖虀喚作甚麼憶惜江南三月裏鷓鴣
0296b16: 啼處百華香。
0296b17: 示眾竹戶曉開山色靜柴床午夢覺身輕家風一種
0296b18: 無人會添得黃鸝三五聲。
0296b19: 示眾禪不在參道不在學一任高眠乾坤寥廓復曰
0296b20: 黃鸝啼破綠楊煙無限春光如玉削。
0296b21: 示眾今之學者認箇昭昭靈靈守屍之鬼以當平生
0296b22: 便了生死嗟夫殊不知鄭州出曹門遠之遠矣若是
0296b23: 英靈漢子氣宇如王將山河大地萬象森羅情與無
0296b24: 情聖凡迷悟一齊收來捏作一團然後撒開山河大
0296b25: 地還他山河大地萬象森羅還他萬象森羅乃至情
0296b26: 與無情聖凡迷悟各各還其本位雖則如此天王看
0296b27: 來猶未稱作略且道天王又作麼生神光透徹威音
0296b28: 外笑看空生坐石嵒。
0296b29: 重陽示眾風颯颯雨瀟瀟東籬菊綻正香飄山堂盡
0296b30: 日無思算唯與故人守寂寥且道那箇是故人拍膝
0296c01: 一下曰參。
0296c02: 示眾喚作竹篦則觸不喚作竹篦則背不得有語不
0296c03: 得無語速道速道古人如此道大似逼死蛇作活龍
0296c04: 天王今日看來也不消得遂舉竹篦曰喚作竹篦也
0296c05: 得不喚作竹篦也得喚作山河大地也得不喚作山
0296c06: 河大地也得喚作諸人鼻孔也得不喚作諸人鼻孔
0296c07: 也得不見道此事如珠在盤不滯一隅。
0296c08: 示眾如來藏裏說不著祖師機下亦顢頇一把柳絲
0296c09: 收不得和煙搭在玉闌干且道是祖意是教意復曰
0296c10: 參。
0296c11: 示眾日可冷月可熱眾魔不能壞真說如何是真說
0296c12: 莫是早辰喫薄粥於今又覺饑莫是閒持經卷倚松
0296c13: 立笑問客從何處來雖然南泉刀下斬貓兒趙州頭
0296c14: 上戴艸履汝等魔民魔子還可壞否。
0296c15: 示眾不是心不是佛不是物是箇甚麼芍藥華開菩
0296c16: 薩面棕櫚葉散夜叉頭。
0296c17: 地藏寺千佛閣大雄殿地藏殿落成示眾欲識佛性
0296c18: 義當觀時節因緣時節若至偶爾成文時節未至徒
0296c19: 勞施設如世尊為箇生死大事時節未至乃上雪山
0296c20: 六年苦行鵲巢頂蘆穿膝尋覓不見乃不堪其憂一
0296c21: 朝時至向毛頭星上悟得智慧德相人人本具又如
0296c22: 雪峰為箇胸中不穩時節未至三登投子九上洞山
0296c23: 搆之不得無可奈何一朝時至被嵒頭一拶向鼇山
0296c24: 店裏成道又如靈雲為箇孃生鼻孔時節未至三十
0296c25: 年來東求西乞了無下手空費艸鞋一朝時至向桃
0296c26: 華枝上識得根原更不別疑然則從上大聖大賢之
0296c27: 人欲作世出世間之事靡不遇因緣時節而成即如
0296c28: 山僧為箇千佛大閣時節未至十二年中耿耿於懷
0296c29: 心心無間致使入楚來吳風波江上不辭三千里行
0296c30: 路難之往返茲者一旦成就如釋重擔如病得汗通
0297a01: 身輕安不勝爽快此時山僧歡喜主山神亦歡喜諸
0297a02: 人亦歡喜又豈非因緣時節一遇而然哉然則不獨
0297a03: 一閣成就即大雄殿地藏殿一時告竣燦然霞映正
0297a04: 是一句中具三玄一玄門具三要有權有實有照有
0297a05: 用諸人還識權實照用麼地藏佛殿常相對樓閣門
0297a06: 前問善財。
0297a07: 機緣
0297a08: 問如何是應時及節句師曰深苑華閒飛蛺蝶長隄
0297a09: 柳翠囀黃鸝曰就此借路還家得麼師掌曰看取路
0297a10: 頭。
0297a11: 問如何是賓中賓師曰竹杖芒鞋煙水杳如何是賓
0297a12: 中主師曰到處逢人解撒沙如何是主中賓師曰為
0297a13: 憐三歲子不惜兩莖眉如何是主中主師曰橫按太
0297a14: 阿無剩法大坐當軒孰敢窺。
0297a15: 問如何是天王境師曰夜深靜聽江濤吼如何是境
0297a16: 中人師曰日午鼾眠鷗夢清。
0297a17: 孟太守問人人俱有佛性因甚不見師拈起龍眼曰
0297a18: 要見便見守曰者是平常日用的葉司李在傍曰且
0297a19: 喜堂翁今日瞥地師曰貧道卻被二位看破。
0297a20: 三月三垂問山僧昨夜得一夢夢見靈官與真武慶
0297a21: 生官以兩手捧一盤而頭俯伏於地曰世間所有者
0297a22: 小卒不敢獻上頃獲一寶且不論其價尚人所不識
0297a23: 顓申鄙悃敢祝千秋聲未盡忽被迅雷驚醒試問靈
0297a24: 官所獻是甚麼寶世間無有人所不識自代曰春風
0297a25: 迎竹戶夜雨滴華心。
0297a26: 問要緊處乞師一言師曰穿衣喫飯屙屎放尿。
0297a27: 問僧汝試放箇光看僧打一圓相師曰漆桶上又加
0297a28: 了一道箍僧無語師呵呵大笑。
0297a29: 問眼光落地時向甚麼處去師擊露柱曰向此去。
0297a30: 問風吹柳絮毛毬走雨打梨華蛺蝶飛未審明甚麼
0297b01: 邊事師曰換卻汝眼睛穿卻汝鼻孔曰不會師曰漆
0297b02: 桶不快。
0297b03: 問天王也恁麼道龍潭也恁麼道未審道箇甚麼師
0297b04: 曰山色湖光開法眼鳥啼華笑見雲門。
0297b05: 問荊州古戰場何日干戈息師打一拂子曰但自歇
0297b06: 心狂四海清如鏡曰野老不知堯舜力鼕鼕打鼓祭
0297b07: 江神去也師復打曰非汝境界。
0297b08: 問如何是地藏境師曰千竿脩竹插雲漢百鳥投棲
0297b09: 自遠來如何是境中人師曰灰頭土面無堪用要拄
0297b10: 人間稱獨尊如何是人中意師曰等閒拈出烏梅子
0297b11: 換卻諸人眼裏睛。
0297b12: 問一葉落天下秋不風流處也風流時如何師曰汝
0297b13: 作麼生風流曰坐看空庭黃葉舞穿衣喫飯不知名
0297b14: 師曰苦哉佛陀耶。
0297b15: 問僧現成公案道道曰雨過蒼苔溼師曰引不著僧
0297b16: 喝師曰喝不著僧又喝師曰放汝三十。
0297b17: 佛事
0297b18: 為達磨開光梁皇殿上道不識明明一語不覆藏少
0297b19: 室峰前分皮髓全機顯露在當陽自此光明照不夜
0297b20: 人間天上更輝煌燈燈續燄傳千古赫赫流芳播萬
0297b21: 方然則既有如此莫大光明今日何須不肖遠孫始
0297b22: 可為其開光雖然要假兒孫腳下行點開灼破四天
0297b23: 下
0297b24: 為沙彌剃度賈島昔年曾反俗汝何又要入門來塵
0297b25: 埃斷處髮鬚斷了悟凡胎即聖胎
0297b26: 為含石起龕當時恁麼來面目撲撲覺華開於今恁
0297b27: 麼去腳底雲山俱蹋碎一朝驀爾歸家搖手正謂適
0297b28: 來夫子時也適去夫子順也而又安得言之死乎生
0297b29: 乎且道臨行又作麼生常樂地中留不住輕然移步
0297b30: 往他方
0297c01: 舉火炯炯光明不覆遮乾坤洞燭絕千差好著眼漫
0297c02: 生華就中消息露些些直下與麼會去石中有璧豈
0297c03: 能含精潤頭頭皆受用其或未然攛火炬曰一句分
0297c04: 明親切語殷勤付與丙丁公
0297c05: 師野游見白骨數具乃拾而焚之舉火曰骷髏骷髏
0297c06: 一臥荒郊不計秋於今指汝歸家路麥浪堆中翠色
0297c07: 浮
0297c08: 為雲石起龕兼請祭嗚呼子之為人兮朴且剛子之
0297c09: 處世兮澹以常子之染衣兮潔而淨子之斷髮兮志
0297c10: 猶皇奈塵緒縛而無計脫兮日逐奔忙其幾幾覺悟
0297c11: 蒼生之不遠兮欲修以未遑詎料忽焉殂落兮令人
0297c12: 淚出痛腸嗚呼榻冷窗寒兮信吹黃梁吾今告汝真
0297c13: 言兮確實還鄉者邊那邊常光不減其赫然兮又何
0297c14: 悲以何傷影落落聲揚揚家山行到見空王拽杖引
0297c15: 之
0297c16: 舉火任爾英雄與傑士到頭難免換皮囊今朝劫火
0297c17: 洞然發觸著通身放寶光好計取快承當千古萬古
0297c18: 永莫忘
0297c19: 為恆作頭舉火魯班門下已經弄鑿拈斧天王寺中
0297c20: 曾來挂搭披衣昨夜笑而復舞手今朝偃而亦攢眉
0297c21: 世緣既已謝宣合悟真機雲冉冉艸菲菲江北江南
0297c22: 皆寶所乘時贏得莫空歸其人卒死
0297c23: 為河南居士起棺人人本有靈光寧容更加半點處
0297c24: 處無窮受用何妨再進一步踢破生死關截斷凡聖
0297c25: 路此界他方人間天上一任橫行何分僧俗若也會
0297c26: 得棺材瞠眼原非玅信步超方須自行
0297c27: 舉火一生一死大須難結角羅紋火內看欲問亡靈
0297c28: 何處去翩然端直到河南
0297c29: 為亡僧舉火生前多為別人忙死後枯形實可傷一
0297c30: 副皮囊直甚物煙消火滅看郎當雖然山僧更為點
0298a01: 出金剛不壞眼睛令汝照天照地擲下火炬曰一朵
0298a02: 曇華火內香
0298a03: 為澄源起龕撒手長安古路頭因緣大事一時休臨
0298a04: 行句子分明薦一帶青青艸色浮
0298a05: 舉火覺海真空澄源湛寂覿面全提原無隱諱桃紅
0298a06: 陌上兮歷歷無生之旨柳綠谿頭兮明明不滅之機
0298a07: 直下豁然親領會全身末後看光輝便燒
0298a08: 為余學士起棺嚴風凜凜碧落輝輝大道淵源廓露
0298a09: 全機悟之在人兮頭頭是路迷之滯蹟兮處處無依
0298a10: 茫茫執而不反兮漂漂乎何止明明茲以揭示兮沒
0298a11: 沒乎無違朝聞夕死兮榮而有幸啟手啟足兮信然
0298a12: 全歸以拄杖擊棺曰臥在此中原不玅密移一步看
0298a13: 龍飛
0298a14: 為明覺封龕萬法本閒華鳥靜唯人自鬧往來忙而
0298a15: 今收拾歸家去一髮一絲都掩藏
0298a16: 起龕行人萬里送春歸一路華飛點翠衣急急向前
0298a17: 消息好莫教遲鈍上頭機
0298a18: 舉火佛號大覺汝名明覺先覺後覺其揆一也於今
0298a19: 指汝歸何處火燄堆中是道場
0298a20: 為亡僧舉火北地生南方死一靈性了無依舉火炬
0298a21: 曰承此火光三昧力了然證取潑天機
0298a22: 為觀指起龕蘄州是汝生長處揚州是汝游行處真
0298a23: 州是汝回首處且道那裏是汝常樂處前頭更有最
0298a24: 高峰殷勤行到自怡悅
0298a25: 舉火為最上乘人說最上乘法觀指其為最上乘者
0298a26: 況與我僅一江之隔亦乃為鄉人也安得不互相發
0298a27: 明末後大事觀指汝勤求禮拜為最上乘歟顓心持
0298a28: 誦為最上乘歟堅守毗尼為最上乘歟乃至造象印
0298a29: 經種種功德亦為最上乘歟若最上乘者生不知來
0298a30: 處死不知去處實人生至大之事今既撒手宣當體
0298b01: 悉舉火炬曰觀指本來面目覿體靈光我今為汝真
0298b02: 實指點終不虛也
0298b03: 為了然煆骨盤走珠兮珠走盤信手拈來顆顆圓非
0298b04: 但汝今獨解了十方諸佛體皆然體皆然體皆然火
0298b05: 燄光中生白蓮
0298b06: 為王吏科起棺富貴功名當等閒難留生死片時間
0298b07: 兒嬌室內腸幾折父老堂中淚欲潸四十一年真作
0298b08: 夢百千萬劫到家山而今琴劍誠無用望斷秋風人
0298b09: 不還雖然一色杏華紅十里狀元歸去馬如飛
0298b10: 下壙到家田地不多爭七尺深深埋白雲莫謂今朝
0298b11: 空手去文章千古一匡墳
0298b12: 為指印封缸如我按指海印發光汝暫舉心塵勞先
0298b13: 起只如指禪建五臺梵剎於八省通衢之地開古林
0298b14: 戒壇於衰殘落莫之秋是塵勞先起耶海印發光耶
0298b15: 今日總歸瓦棺內任從佛眼覷無門
0298b16: 為大智舉火般若大智如大火聚近之通身燎卻豈
0298b17: 容立地而思智禪智禪知不知曇華一朵插頭時
0298b18: 
0298b19: 
0298b20: 天王水鑑海和尚五會錄卷第四
