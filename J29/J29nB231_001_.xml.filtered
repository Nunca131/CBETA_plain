0285a01: 荊州天王水鑑海和尚五會錄序
0285a02: 余常謂聖賢危微之旨必待人而後傳故我儒之有
0285a03: 薪傳猶釋氏之有統嗣也聖賢危微之傳必升堂而
0285a04: 後入室我儒之有洙泗猶釋氏之有祖庭衣缽也聖
0285a05: 賢之道非其人不傳釋氏之宗亦非其人不嗣聖賢
0285a06: 之脈必由洙泗而溯其源釋氏之傳亦必由祖庭衣
0285a07: 缽而正其統使其間無六經諸史以正其歸則聖賢
0285a08: 之道不明無經典語錄以闡其教則佛氏之學不著
0285a09: 甚矣語言文字之功為大且重也粵稽釋氏臨濟自
0285a10: 西來後數千年間或顯或晦不絕如縷至密老人中
0285a11: 興天童而其教始盛天童傳徑山徑山傳棲賢棲賢
0285a12: 傳天王天王水鑑大和尚者即今真州地藏寺之開
0285a13: 山禪祖也師自荷法後即以闡揚先教為己任因念
0285a14: 荊南天王祖庭湮滅無聞天童常遣人求其址而未
0285a15: 得繼而徑山承先人意作嚴統一書嚴統者嚴考其
0285a16: 統嗣歸於嫡派以正其祖庭也師承兩老人意單瓢
0285a17: 隻履奮然至荊求天王故址而昔日梵宮貝殿悉化
0285a18: 為狐窟兔藪暫寓鐵佛寺不旬日荊人慕師教咸來
0285a19: 瞻禮遂開席焉未幾得天王故址師大喜親為刈榛
0285a20: 莽除荒穢庀材鳩工計日而就使千百年湮滅之祖
0285a21: 庭一旦煥然復出遂移錫於天王寺是為天王中興
0285a22: 云居數載師復念曰天王與黃龍俱為臨濟祖庭也
0285a23: 何可開天王而舍黃龍乎復移錫鄂州更闢黃龍甫
0285a24: 畢赴漢陽棲賢之席居未幾又受儀真地藏請師至
0285a25: 地藏而儀人之慕風皈依捐貲修刱者亦如天王故
0285a26: 事其教復大振嗚呼師真可謂有功於祖庭者哉二
0285a27: 十年來歷吳入楚五開叢席其間一刱天王兩興黃
0285a28: 龍地藏住錫之處靡不踊躍輻輳而又能在在皆有
0285a29: 語錄以行於世茲門人更復將師五處所刻之錄刪
0285a30: 繁訂略共為一帙名曰五會錄梓以傳世問序於余
0285b01: 余覽之喟然曰嗟乎余何知敢漫然序哉既自思曰
0285b02: 不知語錄之奧義而師之行履可知也師之語言文
0285b03: 字可知也因為焚香拜讀覺洋洋纚纚如日月之周
0285b04: 天而無時息也如江湖之朝宗而必歸於海也又如
0285b05: 然犀剸艸而幽隱畢出葛藤斬盡也非師之文不足
0285b06: 以發明佛氏之教非師之行不足以中興祖庭之遺
0285b07: 然則師真可謂有功於祖庭者哉嗚呼余因是而增
0285b08: 慨焉亦安得我儒者如師之承先啟後而使聖賢危
0285b09: 微之旨復顯今日也嗚呼是真可慨也夫。
0285b10: 康熙壬子十月望日徐行檗菴氏拜撰
0285b11: 荊州天王水鑑海和尚語錄序
0285b12: 劉經臣明道篇曰世尊拈華而玅心傳於迦葉達磨
0285b13: 面壁而宗旨付於神光六葉既敷千華競秀分宗別
0285b14: 派各有門庭荊南天王禪師自貞元元和間振鈴鶴
0285b15: 澤卓錫荊湖於時蔭法雲而曜慧日靡不出火宅而
0285b16: 濯清涼迄今智炬雖微宗風不墜余以鞅掌之塵墮
0285b17: 黑罡之海即欲息念金篦望津玄筏終愧門外未契
0285b18: 箇中因入天王古寺得瞻水鑑和尚宛然天童法裔
0285b19: 通真臨濟兒孫時叢桂飄香乃拈無隱公案幾如啞
0285b20: 十說法木人對語嗣後讀其語錄恍然頓悟因思古
0285b21: 德接機傳心諭法或瞬目揚眉擎拳舉指或行棒坐
0285b22: 喝豎拂拈椎或挾矢持叉輥毬舞笏或拽石搬土掣
0285b23: 劍磨磚靡不脫盡筌蹄直指機要以觀今日師之指
0285b24: 點全體機用所謂一馬蹋殺方知獅子窟中梅子熟
0285b25: 時誰識蓮華座上吹毛劍條條血痕塗毒鼓聲聲刺
0285b26: 淚義味俱亡中邊甜徹當下透脫溷地圓成讀斯錄
0285b27: 者自有醒焉余日坐煩惱障中正恐鞭難施若謂
0285b28: 打鼓弄琵琶愧是鈍漢。
0285b29: 湖廣荊州府推官葉南生拜撰
0285b30: 
0285c01: 荊州天王水鑑海和尚語錄序
0285c02: 貞元元和間人間佛理悉顯宗風唯楚燈缽猶盛微
0285c03: 直挺生其際鍾湘澤之靈者也一時荊湖鼎朗之間
0285c04: 晃晃燈明如天王天皇龍潭藥德夾山諸方獰龍香
0285c05: 象授衣付缽於其際者遂如日如月如星燦五葉兒
0285c06: 孫幾半天下矣嗣是以還載微載著似以楚俗不勤
0285c07: 修證不愛碑版而頓迷失之致令天王之裔盡屬天
0285c08: 皇遂成淆訛向與報菴菴主東旭諸禪偶一考證慨
0285c09: 然有如許兒孫猶迷卻祖父之歎夫卷冊易淆山水
0285c10: 道場難沒即今天王城西天皇城東以別則十里而
0285c11: 遙以確則一城而近而況龍潭德山晃晃照人間者
0285c12: 乎今天王燿靈乃得沙翁和尚砍開荊棘中興道場
0285c13: 日提拂玄唱其間於時法豕豚衝緇素雲涌師為資
0285c14: 權顯實拔楔抽釘取合口猶塵者使人言下便見遂
0285c15: 得語錄若干卷念荊人昔時宗風歇絕失迷衣珠再
0285c16: 舉馬祖之機用所謂不歷漸次不假修持荊人信悟
0285c17: 如天王親承說法矣師以余際世變山中結茅將謂
0285c18: 此事亦有依俙不知世變後田荒賦累歲洊軍興無
0285c19: 如皮囊何愧摸此中鼻孔不著矣聊為序緣起若此。
0285c20: 江陵報菴王文南熏沐拜書
0285c21: 
0285c22: 
0285c23: 
0285c24: 
0285c25: 
0285c26: 
0285c27: 
0285c28: 
0285c29: 
0285c30: 
0286a01: 天王水鑑海和尚五會錄卷第一
0286a02: 嗣法門人原澄等編
0286a03: 住荊州鐵佛禪寺語錄
0286a04: 師順治十五年戊戌四月於漢陽受請六月十八日
0286a05: 進寺。
0286a06: 三門曰潑天門戶迥無闌一任諸人去復還且道新
0286a07: 長老到此又作麼生信步施為多意氣等閒蹋破上
0286a08: 頭關。
0286a09: 佛殿曰蕭條古殿白雲封象好金容冷座中今日相
0286a10: 逢無限意真香三片竹爐紅。
0286a11: 方丈曰昔道悟禪師退居於此奔走四方龍驤虎驟
0286a12: 茲者室冷風生庭空苔長山僧到來欲輓頹風且道
0286a13: 如何施設拈拄杖卓一下曰三尺拄杖攪滄海令彼
0286a14: 魚龍知性命。
0286a15: 上堂指法座曰斯座高廣斯道玄玅不遇其人俱為
0286a16: 虛設今日要見其人麼獅子吼時芳艸綠象王回顧
0286a17: 落華紅便陞座拈香曰此一瓣香樞機天地化育群
0286a18: 品奉為
0286a19: 今上皇帝祝嚴萬壽伏願道冠三皇德尊五帝此一
0286a20: 瓣香蕩蕩乎民無得而名焉奉為滿朝文武闔國官
0286a21: 僚伏願至人無己天下為心此一瓣香迦葉師兄得
0286a22: 處只恐依俙諸方老師悟時未必親切今日山僧腳
0286a23: 蹋實地一任天下施行雖然還知落處麼奉為前住
0286a24: 湖州靈山獨冠敬禪師用表化儀乃就座上首白椎
0286a25: 曰法筵龍象眾當觀第一義師喝一喝曰百千法門
0286a26: 無量玅義一齊奉施了也還會麼若也不會不妨請
0286a27: 問僧問法社荊南千古在今朝又見振宗風如何是
0286a28: 奪人不奪境師曰漁翁醉臥蘆華裏如何是奪境不
0286a29: 奪人師曰眼開不見舊山河如何是人境兩俱奪師
0286a30: 曰雲封巴峽人蹤絕如何是人境兩不奪師曰雨過
0286b01: 巫山起臥龍僧曰料揀已蒙師指示開堂祝國又如
0286b02: 何師曰鵰弓一挂狼煙息八表歌謠堯舜天乃曰火
0286b03: 雲炎日燒晴空萬象森羅汗如雨無位真人總不知
0286b04: 鐵牛夜半生言語今日分明舉似君大道迥然絕寒
0286b05: 暑所以不逐四時凋能為萬象主包括古今而無去
0286b06: 來含吐十虛或現大小人人本自圓成處處全彰萬
0286b07: 有不須此外更加求屈指三三原一九還委悉麼鞭
0286b08: 起三聖瞎驢放出大雄猛虎臨濟德山立下風外道
0286b09: 天魔錯亂走荊南法道大興隆皇王願祝天長久上
0286b10: 首復白椎曰諦觀法王法法王法如是師下座。
0286b11: 上堂絲綸垂處無他意一得錦鱗便自休破浪來早
0286b12: 上鉤無邊風景任優游以拂子作釣勢曰有麼有麼
0286b13: 良久曰此間宗風纔展斯道初興錦鱗未必全無只
0286b14: 是不解吞鉤所以世尊拈華達磨面壁德山行棒臨
0286b15: 濟施喝雪峰輥毬普化搖鐸南泉斬貓趙州洗缽乃
0286b16: 至從上老古錐施為百端無非指點當人本來面目
0286b17: 揭示萬古不昧宏機茲者山僧不惜眉毛如此告報
0286b18: 亦只要諸人鼻孔撩天腳跟點地蹋破是非關擊碎
0286b19: 無明窟灑灑落落佛殿魔宮隨處橫身地獄天堂任
0286b20: 意游戲恩愛不能牽生死不能繫汝諸人還信得及
0286b21: 麼本有靈機非妄得等閒悟取覺風光。
0286b22: 戊戌師誕上堂僧問淨智玅圓體自空寂和尚還有
0286b23: 生滅麼師打曰汝試定當看進曰虛空掣電本無蹤
0286b24: 蹟師曰卜度不著問不問聖與凡如何是當人立命
0286b25: 處師曰石女著靴水上立進曰既無滅亦無生因甚
0286b26: 又有十月十二日師誕師曰木人攜杖火中來乃曰
0286b27: 自落閻浮四八年幾回骨露又皮穿而今思枕幽嵒
0286b28: 上豈料天王業債牽業債牽來無限意拖泥帶水接
0286b29: 人天豎拂子曰還見拖泥帶水處麼良久曰相逢不
0286b30: 遇調羹手孤負梅華又一年。
0286c01: 立職事上堂冷落祖庭今日復開相扶須藉好手敲
0286c02: 唱全賴英才好手出也法苑叢中增秀色英才來也
0286c03: 山僧舌上起殷雷濟北宗風振荊楚馬師暗地歎奇
0286c04: 哉然而如此且道那箇是好手那箇是英才顧左右
0286c05: 曰覿面不須重舉似傲霜方見歲寒梅。
0286c06: 結制上堂此者開爐大約不似諸方蓋是悟祖法席
0286c07: 傾頹久矣於今特地冷灰忽燄實為希有雖然四大
0286c08: 部洲人及鬼神佛及菩薩盡皆聞名遠造此勝會扇
0286c09: 爐底扇爐添炭底添炭以致同聲而為歌曰爐開
0286c10: 兮望風來紅燄猛兮絕塵埃聖兮凡兮俱不立更將
0286c11: 何處著疑猜汝諸人還覺額上汗流麼。
0286c12: 結制上堂爐宏開鍛凡煉聖鉗錘掌握琢玉雕金
0286c13: 就裏全提寧容涓滴格外權施唯許流通所以放行
0286c14: 也則瓦礫生煇把住也則乾坤失色山僧今日總不
0286c15: 與麼告報只要諸人寸絲不挂赤體荷擔坐斷十方
0286c16: 聖凡路絕不須刻期取證豈用畫地為牢還委悉麼
0286c17: 烈燄爐中休擬議莫教燎卻兩莖眉。
0286c18: 上堂僧問紅爐烈燄威風凜凜向上宗旨請師垂示
0286c19: 師曰三十三天撲帝鐘打刀須是邠州鐵進曰是和
0286c20: 尚宗是臨濟宗師曰千聖共傳無底缽鎮州蘿蔔重
0286c21: 三斤僧璉出眾長跪曰某今日請和尚陞此寶座顓
0286c22: 為先考生我之德莫由而報伏乞和尚方便指引令
0286c23: 其了明生死親證本來師乃曰是此死生一機天不
0286c24: 能蓋地不能載風雨不能侵欺水火不能毀壞歷萬
0286c25: 劫而常然游四生而自在佛祖覷之無門鬼神測之
0286c26: 難解赤灑灑淨裸裸寸絲不挂只在汝眉毛尖上汝
0286c27: 還見麼僧拂袖而起曰如此則先亡超度了也師曰
0286c28: 恩愛斷時生死斷阿爺本自不相離。
0286c29: 上堂道遠乎哉觸事而真聖遠乎哉體之即神水中
0286c30: 鹽味色裏膠青如此會去不離當處常湛然如此不
0287a01: 會覓則知君不可見。
0287a02: 上堂離赤水以求珠棄荊山而覓玉癡狂外走與道
0287a03: 何益還會麼家珍不必從他覓好自回光直下看。
0287a04: 上堂世尊不說說迦葉不聞聞青蛇上竹一種色黃
0287a05: 鳥過牆無限情。
0287a06: 上堂章華宮內春艸生章華臺上柳條青翻思昔日
0287a07: 靈王宅啼鳥落花無限情要見古今天地古今日月
0287a08: 麼屈原雖死家聲在宋玉悲秋辭氣清。
0287a09: 上堂莊周夢蝶於枕邊可夢得見夢不見九成聞蛙
0287a10: 於月下還聞得著聞不著魯祖見人常年面壁是為
0287a11: 人不為人趙州勘破臺山婆子還勘得破勘不破承
0287a12: 言者喪滯句者迷流支打落達磨齒至今天下不關
0287a13: 風。
0287a14: 上堂四五百條華柳巷二三千處管絃樓隨分受用
0287a15: 天不管夜來依舊宿蘆洲好好休休不風流處也風
0287a16: 流。
0287a17: 上堂說得十分真不如親見面要見面麼三月梨華
0287a18: 白如雪五月榴華紅似火。
0287a19: 上堂秋山虛碧秋水渺茫秋月清皎秋風颯涼北牖
0287a20: 開兮天自爽南簾捲動晚荷香真機獨露無回互面
0287a21: 目全彰不覆藏諸人如此會去三世諸佛無處安名
0287a22: 歷代祖師何勞啟口視死生如晝夜以三界作蘧廬
0287a23: 優游乎去來何礙瀟灑焉喜怒不遷於中運用神通
0287a24: 垂機格外一念頃入無邊香水海無量四天下其中
0287a25: 所有眾生若僧若俗若男若女若龍若仙若畜生若
0287a26: 餓鬼若有形無形有想無想乃至情與無情一時化
0287a27: 度各各坐寶蓮華成等正覺雖然尤未是衲僧分上
0287a28: 事蓋為衲僧分上無動無靜無凡無聖無大無小無
0287a29: 欠無剩無生無滅無垢無淨如此汝諸人還信得及
0287a30: 麼復說偈曰千聖共提提不起天下欲藏藏不得衲
0287b01: 僧分上事如何不須惱後重添楔。
0287b02: 冬至上堂昨夜西風吼似雷今朝六出點空階游人
0287b03: 若未知端的剝盡群陰陽自來急薦取沒張乖南枝
0287b04: 暗地破銀腮小人道消君子長一回贏得笑顏開。
0287b05: 復舉僧問天童悟和尚如何是不動尊童曰此去徑
0287b06: 山五百里師曰天童和尚道振天下德尊今古頂門
0287b07: 具眼起臨濟頹風所以接一機施一語令人脫體全
0287b08: 彰而不滯於陳蹟今日或有人問天王如何是不動
0287b09: 尊向他道動也動也待他纔涉思惟劈脊便棒且道
0287b10: 天王與天童是同是別具眼者辨看。
0287b11: 王學使至上堂一言見諦萬派朝宗聖凡無二古今
0287b12: 一揆若是識見依俙臨機難免鈍置不見當時運使
0287b13: 張無盡公既為東林印可復謁兜率悅老悅問運使
0287b14: 於佛祖言教有少疑否公曰有悅曰疑何等言公曰
0287b15: 疑香嚴獨腳頌德山拓缽話悅曰如此有疑其餘安
0287b16: 得無疑耶祇如巖頭言末後句是有是無公曰有悅
0287b17: 大笑歸方丈閉卻門公一夜坐臥不安如病未汗至
0287b18: 五更下床踢翻溺器乃大悟說偈曰鼓寂鐘沉拓缽
0287b19: 回巖頭一拶語如雷果然只得三年活莫是遭他受
0287b20: 記來運使到此可謂香象擺脫彊鎖獅子遊行自在
0287b21: 後來門庭高天下士亦少許可者蓋由此一番消息
0287b22: 也今日學使相訪且道又如何相為龍袖拂開全體
0287b23: 現象王行處絕狐蹤。
0287b24: 上堂世尊橫說豎說說不著祖師東指西指指不著
0287b25: 諸人朝參暮參參不著因甚麼雪峰道望州亭與汝
0287b26: 相見了也烏石嶺與汝相見了也僧堂前與汝相見
0287b27: 了也復曰莫把是非來辯我浮生穿鑿不相干。
0287b28: 佛成道荊州太守至上堂不住皇宮向雪山六年苦
0287b29: 行悴龍顏明星午夜忽然現兩眼豁開不等閒舉拂
0287b30: 子曰明星現也汝諸人還悟也未若也悟去莫言此
0287c01: 日為官易須信從前作佛難若也未悟肝膽此時須
0287c02: 裂碎好看江上侍郎來。
0287c03: 除夕上堂年窮歲盡佛法無可商量但得平時田地
0287c04: 穩密免教今日腳荒手忙北禪分歲宰白牛伎倆兒
0287c05: 郎東村王老夜燒錢醜態不忘爭似天王風味好一
0287c06: 爐松火煖茅堂雖則如此別有風光且道是甚麼風
0287c07: 光欣歡兮飲觴幽興兮吹簧聚首英賢知有幸今宵
0287c08: 無束任猖狂靠拄杖下座。
0287c09: 元旦上堂僧問適逢一歲首天下喜年豐一番新事
0287c10: 業不與舊時同且道春魁獨占事如何師豎拂子曰
0287c11: 一枝開也進曰鳳曆催回天地暖一枝先放嶺南來
0287c12: 師便喝乃曰堯風舜日共樂昇平社舞村歌處處逢
0287c13: 迎委悉麼干戈偃息無為化鞏固江山祝帝城。
0287c14: 上堂去年貧未是貧今年貧始是貧去年貧猶有卓
0287c15: 錐之地今年貧錐也無真淨曰香嚴與麼道奇特甚
0287c16: 奇特要且只知其貧不知其富洞山即不然去年富
0287c17: 未是富今年富始是富去年富唯有一領墨黲布褊
0287c18: 衫今年富添得一條百衲山水袈裟歲朝抖摟呈禪
0287c19: 眾實謂風流出當家師喝一喝曰大小禪師向者裏
0287c20: 說貧說富俱是徐六擔版也未在天王茲者也不貧
0287c21: 也不富遇飯喫飯遇粥喫粥也無去年與今年一道
0287c22: 神光萬境閒夜來夢到天宮裏扭著梵王鼻孔尖復
0287c23: 喝一喝曰也未在。
0287c24: 上堂世尊有密語迦葉不覆藏打鼓普請看人人面
0287c25: 皮黃。
0287c26: 春日上堂東風乍起倍精神柳眼梅腮笑轉新無限
0287c27: 風光藏不住數聲幽鳥出煙塵日蕩蕩兮雲漠漠西
0287c28: 來祖意絕疏親金圈栗棘閒拋出吞跳莫教鈍置人
0287c29: 所以男兒須蹋上頭關豈甘苦海受沉淪舉拂子曰
0287c30: 等閒識取龜毛拂萬紫千紅不是春。
0288a01: 解制上堂僧問解開布袋口放出水牯牛且道向甚
0288a02: 麼處去師曰腳下無私天地闊進曰綠楊芳艸紫霧
0288a03: 蒼煙作麼生得不犯人苗稼師曰普進曰若然者白
0288a04: 雲嶺上恣游戲綠水谿邊任放憨師曰淺乃曰十月
0288a05: 十五結正月十五解結解兩重關其中有光彩徹頭
0288a06: 徹尾笑春風善始善終護天龍今朝瓢笠都拈起萬
0288a07: 水千山去路通。
0288a08: 復舉道悟和尚自馬祖記後卓錫天王寺人莫之
0288a09: 測有崇福者家鄰寺巷日以十餅饋之悟受之每食
0288a10: 畢留一餅曰吾惠汝以蔭子孫福一日自念曰餅是
0288a11: 我持去何以反遺我耶其別有旨乎遂造而問焉悟
0288a12: 曰是汝持來復汝何咎福聞之頓領玄旨因投出家
0288a13: 悟曰汝昔崇福善今信吾言可名崇信後得法住龍
0288a14: 潭高風遠振乃出雲門法眼兩宗師曰茲者山僧親
0288a15: 履其地風景依俙家聲未墜雖有無識者竊師之嗣
0288a16: 以為其祖混淆蕩盡有何益乎今日要見獻餅人麼
0288a17: 鷺鷥灘上翹雙足蝴蝶園中叫一聲。
0288a18: 徑山容和尚訃至挂真一二三四五六七七六五四
0288a19: 三二一天邊木馬遠嘶風海底泥牛空哽噎要見徑
0288a20: 山老和尚麼乃指真曰咦。
0288a21: 住荊州天王禪寺語錄
0288a22: 順治十八年辛丑五月重開天王寺。
0288a23: 師至荒基曰蔓艸荒煙幾百春葛藤那復說諸人今
0288a24: 朝斬斷疑情盡萬古天王孰敢爭。
0288a25: 建拈華殿上堂拈香曰此一瓣香千二百年灰冷而
0288a26: 今忽爾光生奉為本寺開山兩宗之祖一代之師道
0288a27: 悟和尚并及本寺剃度獻餅崇信禪師普同供養此
0288a28: 一瓣香已在鐵佛拈出天下共聽共聞今日重新舉
0288a29: 起再令見頭見面奉為臨濟三十二世棲賢獨冠敬
0288a30: 禪師僧問荊棘林艸木丘一朝忽起崔巍殿閣為復
0288b01: 是神通為復是玅用師曰玅用神通掌握中乃曰千
0288b02: 年祖席埋雲冷一旦中興氣象新兔窟狐窩俱擊碎
0288b03: 石頭瓦塊盡翻身拈華老衲從今現微笑頭陀再悟
0288b04: 真自此一番功業立普天匝地盡回春且如何是回
0288b05: 春一句乃作拈華勢曰諸人會麼。
0288b06: 建梵天閣上堂高閣巍巍插梵天盡塵沙界唯一望
0288b07: 自然瀟灑絕諸塵誰不心空得高曠匪獨此時法門
0288b08: 興況乃當來作榜樣作榜樣須是諸人登一回方能
0288b09: 物物無遮障。
0288b10: 結制上堂僧問法幢復啟祖令當行欲定干戈誰是
0288b11: 其人師便打進曰王令已行天下遍將軍塞外絕煙
0288b12: 塵師復打乃曰宗乘一唱三藏絕詮祖令全提乾坤
0288b13: 失色若是精金美玉臨爐豈避猛火苟類敗種焦芽
0288b14: 望風自然遠走天王今日把住牢關看汝諸人向甚
0288b15: 麼處出氣良久曰當下劃然開隻眼何須立地覓根
0288b16: 由。
0288b17: 僧生薦嚴請上堂天命年逢意氣高不同俗子醉香
0288b18: 醪華封枉獻三般祝王母徒呈一樹桃妝盡繁柯誇
0288b19: 美事看來誰識小兒曹爭如就裏生涯好故請山僧
0288b20: 報劬勞然則劬勞遠逝欲報難遭今日未免借拄杖
0288b21: 子神通令伊存亡一會各見逍遙遂拈拄杖向空畫
0288b22: 一畫曰會麼過去先宗塵點劫於今不隔一纖毫端
0288b23: 然全體雲中現不挂寸絲精赤條浩禪如此汝還信
0288b24: 得及麼復以拄杖向空畫一畫曰交。
0288b25: 上堂舉雲門曰終日喫飯不曾咬著米終年穿衣不
0288b26: 曾挂著縷師曰雲門如此提唱未免令人棄水覓波
0288b27: 馳求別有今日天王要且不然終日喫飯滿口是米
0288b28: 終年穿衣通身是縷諸人直下諳端倪飽食豐衣無
0288b29: 盡已無盡已都是自家底喝一喝。
0288b30: 明哲剃度上堂僧問昔日崇信今朝明哲請問是同
0288c01: 是別師曰珊瑚枝枝撐著月乃曰看破塵緣終日昏
0288c02: 傲然奮志扣空門金刀斷卻青鬚髮便是如來的子
0288c03: 孫三道惡因從此息雙親罔極盡酬恩更教努力勤
0288c04: 精進方見大雄猛世尊且如何是勤精進莫是朝暮
0288c05: 功課灑埽焚香麼此是吾門小學要且難見世尊莫
0288c06: 是堅守毗尼淨修梵行麼此是無繩自縛要且難見
0288c07: 世尊莫是觀門持誦苦行頭陀麼此是門外之繞要
0288c08: 且難見世尊莫是博究三藏廣覽諸子麼此是食人
0288c09: 涕唾要且難見世尊既總不是畢竟如何得見舉拂
0288c10: 子曰如此折合出家須讓英靈漢其若沉吟敵勝還
0288c11: 他獅子兒。
0288c12: 佛成道上堂午夜明星誰解看眼睛瞎卻老瞿曇至
0288c13: 今狼藉難收拾幾度風前自不甘何也箇段光明自
0288c14: 古橫三豎四何須特地奇哉便乃透七穿八致令承
0288c15: 虛接響狐群滿地抑見賣狗縣羊魔黨多方者樣沒
0288c16: 意興漢今日思想將來若一味毀辱伊園林不看寒
0288c17: 梅放宇宙爭知春又回若一味慶贊伊話頭一落人
0288c18: 間也引得時流亂畫描且道畢竟如何擊禪床曰珊
0288c19: 瑚枕上兩行淚半恨君兮半憶君。
0288c20: 除夕上堂萬里未歸人漫自欣欣喜旅泊幾何長況
0288c21: 復值歲底百年一幻身韶光如流水勸君早思惟莫
0288c22: 待臨時悔且道悔箇甚麼空在閻浮走一遭未曾蹋
0288c23: 著自家底顧左右曰眾中若有箇傍不甘底出來道
0288c24: 和尚和尚休寐語我衲僧家尋常處處是生涯頭頭
0288c25: 成活計饒他臘月三十日到來分文不欠於人任我
0288c26: 手舞足蹈樂而無已有麼有麼若無也好薦取。
0288c27: 元旦上堂寶鼎香燒祝聖躬無邊壽算等虛空條風
0288c28: 塊雨普天下道泰時清萬化中即此意又何窮謳歌
0288c29: 鼓腹樂年豐。
0288c30: 春日上堂臘盡春回林間宿鳥先投語風和凍解澗
0289a01: 底新濤早遞琴梅破隴頭清香襲襲柳舒隄畔翠色
0289a02: 依依時節至理自彰萬景煥而爽目一機契以快腸
0289a03: 灼然寶藏知誰委笑傲風前我獨狂因甚如此不見
0289a04: 道會萬物為自己者其唯聖人乎。
0289a05: 薦嚴請上堂僧問當陽一句無生話薦拔亡靈脫苦
0289a06: 輪如何是當陽一句師曰全露一毫頭進曰薦拔又
0289a07: 作麼生師曰久渴含愁態一雨展歡顏乃曰天宮三
0289a08: 十三地獄一十八苦樂總不干一真淨無雜凜凜廓
0289a09: 天寒神鋒出寶匣生也死也得所由去也來也任騰
0289a10: 蹋春風蕩蕩兮艸青春雨漓漓兮華發圓寂含禪百
0289a11: 日周今朝受薦證菩薩且道證箇甚麼菩薩十聖三
0289a12: 賢位莫收二三四七也難留灼然終不標名號高跨
0289a13: 毗盧頭上頭。
0289a14: 上元解制上堂火樹銀華慶賀上元良夜游郎舞女
0289a15: 樂賞太平芳辰彩縣繡閣簾挂華堂鑼鼓處處喧天
0289a16: 簫管家家匝地無端笑倒然燈古佛茫然走殺賜福
0289a17: 天官道人雖是不尋常無事倚闌觀自在相逢正好
0289a18: 話般般叵耐芒鞋似虎快然則九十日中揚旂布陣
0289a19: 精戰幾回不顧血散魂飛皮穿骨露今日功圓勞賞
0289a20: 聽歸朝野又作麼生不經汗馬苦邊庭爭見動高人
0289a21: 蓋代。
0289a22: 復舉僧問鹽官安國師如何是本身盧舍那官曰與
0289a23: 老僧過淨瓶來僧將淨瓶至官曰卻安舊處著僧送
0289a24: 至本處復來請問官曰古佛過去久矣師曰國師覿
0289a25: 面提持儼若細雨灑衣看不見閒華落地聽無聲者
0289a26: 僧臨機錯過不知掬水月拄手弄華香滿衣今日若
0289a27: 有人問天王如何是本身盧舍那與伊劈春便棒。
0289a28: 佛涅槃上堂二月十五日如來般涅槃無限癡男女
0289a29: 聞著盡心寒殊不知如來者無所從來亦無所去安
0289a30: 得有生死乎既無生死且道如來即今在甚麼處拈
0289b01: 拄杖卓一下曰看看若以色見我以音聲求我是人
0289b02: 行邪道不能見如來。
0289b03: 徑山容和尚忌上堂子規啼血染華枝記得去年此
0289b04: 日時流水白雲常在望恩光何處不逢伊。
0289b05: 上堂無限春光纔見來桃華開亦李華開忽然又見
0289b06: 春光去枝頭枝底都狼藉始信光陰不待人勸君不
0289b07: 可無本據有本據黃鳥聲聲陌上啼明明都是西來
0289b08: 意。
0289b09: 追嚴請上堂僧問去年此日先師圓寂今年此日天
0289b10: 上月蝕月蝕與圓寂端的請師酬師曰兔馬有角進
0289b11: 曰此意蒙師指薦拔又如何師曰牛羊無角問昨日
0289b12: 天王堂上和尚今朝大通院裏陞座不涉二途請師
0289b13: 一接師曰天晴日暖進曰風前有路超調御九品華
0289b14: 開聖果圓師曰華開不在春枝上別有風光一段奇
0289b15: 進曰恁麼則親承法力撒手逍遙去也師曰不往天
0289b16: 堂不入地獄乃曰去年此日驀地歸無影樹頭華亂
0289b17: 飛今年此日來受薦倒跨山門入佛殿就中一著有
0289b18: 多般格外全提超方便頭頭上明物物上見海底起
0289b19: 紅塵晴天走閃電須彌山上浪滔滔龜毛繩束虛空
0289b20: 腰石女木人換手拍萬象森羅齊點額猛力金剛喝
0289b21: 一聲聽取天王熾然說不須說生死由來夢裏身涅
0289b22: 槃原是眼中屑著不得兮取不得無相無名無生滅
0289b23: 既無生滅且道無相老宿即今在甚麼處夾路桃華
0289b24: 風雨後馬蹄何處避殘紅。
0289b25: 結夏上堂江陵郭外古寺天王肇自悟祖元和大唐
0289b26: 殿閣高廣廊廡脩長古槐龍竹插庭中而瑞影重疊
0289b27: 翠柳喬松護徑外而景色深蒼氣吞荊楚狀壓瀟湘
0289b28: 宗風播而驅魔遠慧日曜而曉夜長是以流芳百世
0289b29: 千古弘揚惜乎幾歷兵燹灰然盡已消亡瓦礫遍而
0289b30: 生荊棘鐘聲斷而臥虎狼四眾無依仰人天失所望
0289c01: 幸爾時復至其理燦然彰駐錫剛三載已構幾雲堂
0289c02: 可以棲煙水可以作寶坊冬結死生制夏設禁足方
0289c03: 勸諸人歇心狂漫將艸鞋繫且自挂缽囊安居平等
0289c04: 智同憩圓覺場務豈養牙爪庶亦操鋒鋩期待九夏
0289c05: 滿為汝別商量以拂子揮一揮曰眾中若有箇漢出
0289c06: 來道和尚既為臨濟兒孫應用驅耕奪食之手況乃
0289c07: 結夏安居禪人敦請陞座安可與人打葛藤乎山僧
0289c08: 不覺莞爾一笑何也衣裏寶珠人盡有輕輕一點自
0289c09: 煇光。
0289c10: 明英夫人請上堂六月六日天盛暑浹背長流汗似
0289c11: 雨竟無一處可清涼方見熱則天下普更有夫人道
0289c12: 念堅破炎而來不畏苦殷勤三拜請陞堂遂爾喧然
0289c13: 擊法鼓逼得山僧無處藏高登寶座分明舉舉舉頭
0289c14: 上華冠色正鮮夫人不是等閒女。
0289c15: 解夏上堂金風初拂火雲漸消解開布袋任爾逍遙
0289c16: 蹋遍三千世界詎知大地無寸土看盡五湖風景誰
0289c17: 識總添妄情生玅道匪從外得靈機本自現成火不
0289c18: 待日而熱風不待月而涼如此會得不須續鳧截鶴
0289c19: 安用棄水覓波如此不會十世古今始終不離於當
0289c20: 念無邊剎海自他不隔於毫端汝諸人且道去即是
0289c21: 不去即是眼內有筋定得價皮邊無血一生貧。
0289c22: 僧成僧伽黎請上堂僧問華座高登四眾圍繞與學
0289c23: 人處是醍醐是毒藥師曰鵝王擇乳素非鴨類進曰
0289c24: 龍得水時添意氣虎逢山色長威獰師曰養成頭角
0289c25: 始驚群乃曰諸方禪水漉漉天王禪乾爆爆故爾一
0289c26: 年口未開觜邊不覺生白醭悲此法門下衰時野鬼
0289c27: 閒神盡稱付只圖利養媚檀那地獄業因全不顧單
0289c28: 傳直指委何人生死無常誰肯怖動著星兒煩惱生
0289c29: 山僧每自捫心哭今日慈禪太無端堅請不禁盡吐
0289c30: 露遂展兩手曰百千法門無量玅義一齊分付了也
0290a01: 苟能直下搆去便請歸家穩坐其或未然更聽葛藤
0290a02: 一上出家之兒貴脫生死莫學世間癡狂便把光陰
0290a03: 虛擲看他釋迦老子六年兀坐方得明星出現神光
0290a04: 立雪不等閒心安誰識斷臂苦臨濟三遭痛棒高峰
0290a05: 六年墮枕所謂佛法無多子久長難得人天王苦口
0290a06: 無餘祝養成頭角始驚群。
0290a07: 師誕上堂慚愧吾儂道業荒一年一度引人忙陞堂
0290a08: 伐鼓無言說聊借龜毛為敷揚豎拂子曰見麼擊香
0290a09: 几曰聞麼聞見洞然開笑面一人有慶萬人歡。
0290a10: 佛成道上堂六年雪嶺忍饑寒受盡千難與萬難一
0290a11: 見明星肝膽碎大千原不隔毫端報諸人子細看夜
0290a12: 夜明星如玉團會悟俱皆俊骨者何須獨讓老瞿曇
0290a13: 所以道人人本具如來相妄想執著不能觀若能觀
0290a14: 任從高臥且加餐。
0290a15: 上堂舉古德曰山中何所有嶺上多白雲只可自怡
0290a16: 悅不堪持贈君師曰古德雖是徹底風流撿點不無
0290a17: 慳吝茲者天王迥住村落水闊山遙禪德特來虔辦
0290a18: 香齋禮請說法豈可徒然相負未免聊述一偈村中
0290a19: 何所有門前水一河自己用不盡人來贈一波且道
0290a20: 與古德相去多少。
0290a21: 上堂岸柳含煙冷谿梅破雪香西來的的意灼爾為
0290a22: 宣揚會得者笙歌叢裏醉扶歸人生一段風流事會
0290a23: 不得者名利場中爭熱惱他生猶恐不如意要如意
0290a24: 須猛勵天地本同根萬物原一體急自問來源誰倒
0290a25: 復誰起。
0290a26: 除夕上堂一年三百六十日誰憶今朝結角頭夢裏
0290a27: 若能心眼活來辰拜舞定封侯。
0290a28: 元旦上堂萬戶千門齊夢覺普天匝地一時新要知
0290a29: 此箇真消息寒盡梅華報早春。
0290a30: 薦嚴請上堂僧問百艸頭上無邊身剎剎塵塵盡本
0290b01: 真更有一般奇特處蕅絲牽動鐵崑崙且道亡靈今
0290b02: 日五七還來受薦麼師曰沙市街頭千尺井觀音寺
0290b03: 裏兩函經進曰淨智玅圓本無變異那箇是亡靈無
0290b04: 生面目師曰昨夜落華雨今朝流水香進曰如此則
0290b05: 謝師指示去也師曰消得龍王多少風乃曰五七三
0290b06: 十五行人未到家秋風吹杖笠玉露冷袈裟舉望鄉
0290b07: 關遠回頭日已巳斜迢迢何處去萬里寄寒鴉魂兮歸
0290b08: 來四方雖極樂爭及此安華舉拂子曰無生玅體縣
0290b09: 如鏡萬古千秋不覆遮。
0290b10: 天王水鑑海和尚五會錄卷第一
