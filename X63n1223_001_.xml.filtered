0017c01: 
0017c02: 
0017c03: 
0017c04: 
0017c05: 
0017c06: No. 1223-A
0017c07:  頓悟入道要門論原序
0017c08: 
0017c09: 夫善知識者。如巨海舟航。能度迷類。長夜明炬。善破
0017c10: 昏。大珠和尚首參馬祖。使入慧海之界。令開寶
0017c11: 藏於自家。所以靈辯滔滔。譬大川之流水。峻機疊疊。
0017c12: 如圓器之傾珠。於是曲設多方。垂慈利物。發揚至道。
0017c13: 烏可以筆舌讚歎哉。妙維那。四明翠山大中理公
0017c14: 之神足。夙具靈根。素培智種。禪餘之暇閱此老語錄。
0017c15: 有所證入。平生礙膺之物脫然而去。從上佛祖舌頭
0017c16: 一無所疑矣。此亦古塔主雲門語而嗣之。正所謂
0017c17: 也。故捐資鏤板以廣其傳。期以後之來者同一了悟。
0017c18: 存此心者。豈淺淺耶。此之功勳不墜。行願彌堅。蓋可
0017c19: 見矣。所幾法流不泯。派永接於曹溪。燈焰長存。光愈
0017c20: 明於少室也。　歲在癸丑春孟十日阿育王山
0017c21: 　沙門釋崇裕書於無異堂
0017c22: 
0017c23: 
0017c24: 
0018a01: 
0018a02: No. 1223
0018a03: 頓悟入道要門論卷上合下參問語錄
0018a04: 
0018a05: 唐沙門　慧海　撰
0018a06: 稽首和南十方諸佛．諸大菩薩眾。弟子今作此論。恐
0018a07: 不會聖心。願賜懺悔。若會聖理。盡將迴施一切有情。
0018a08: 願於來世盡得成佛。
0018a09: 問。欲修何法。即得解脫。答。唯有頓悟一門。即得解脫。
0018a10: 云何為頓悟。答。頓者。頓除妄念。悟者。悟無所得。問。從
0018a11: 何而修。答。從根本修。云何從根本修。答。心為根本。云
0018a12: 何知心為根本。答。楞伽經云。心生即種種法生。心滅
0018a13: 即種種法滅。維摩經云。欲得淨土。當淨其心。隨其心
0018a14: 淨。即佛土淨。遺教經云。但制心一處。無事不辦。經云。
0018a15: 聖人求心不求佛。愚人求佛不求心。智人調心不調
0018a16: 身。愚人調身不調心。佛名經云。罪從心生。還從心滅。
0018a17: 故知善惡一切皆由自心。所以心為根本也。若求解
0018a18: 脫者。先須識根本。若不達此理。費功勞。於外相求。
0018a19: 無有是處。禪門經云。於外相求。雖經劫數。終不能成。
0018a20: 於內覺觀。如一念頃。即證菩提。問。夫修根本。以何法
0018a21: 修。答。惟坐禪。禪定即得。禪門經云。求佛聖智。要即禪
0018a22: 定。若無禪定。念想喧動。壞其善根。問。云何為禪。云何
0018a23: 為定。答。妄念不生為禪。坐見本性為定。本性者。是汝
0018a24: 無生心。定者。對境無心。八風不能動。八風者。利．衰．毀．
0018b01: 譽．稱．譏．苦．樂。是名八風。若得如是定者。雖是凡夫。即
0018b02: 入佛位。何以故。菩薩戒經云。眾生受佛戒。即入諸佛
0018b03: 位。得如是者。即名解脫。亦名達彼岸。超六度。越三界
0018b04: 大力菩薩。無量力尊。是大丈夫。
0018b05: 問。心住何處即住。答。住無住處即住。問。云何是無住
0018b06: 處。答。不住一切處。即是住無住處。云何是不住一切
0018b07: 處。答。不住一切處者。不住善惡．有無．內外中間。不住
0018b08: 空。亦不住不空。不住定。亦不住不定。即是不住一切
0018b09: 處。只箇不住一切處。即是住處也。得如是者。即名無
0018b10: 住心也。無住心者是佛心。問。其心似何物。答。其心不
0018b11: 青不黃．不赤不白．不長不短．不去不來．非垢非淨．不
0018b12: 生不滅。湛然常寂。此是本心形相也。亦是本身。本身
0018b13: 者。即佛身也。問。身心以何為見。是眼見．耳見．鼻見及
0018b14: 身心等見。答。見無如許種見。云。既無如許種見。復何
0018b15: 見。答。是自性見。何以故。為自性本來清淨。湛然空寂。
0018b16: 即於空寂體中能生此見。問。只如清淨體尚不可得。
0018b17: 此見從何而有。答。喻如明鑑中雖無像。能見一切像。
0018b18: 何以故。為明鑑無心故。學人若心無所染。妄心不生。
0018b19: 我所心滅。自然清淨。以清淨故。能生此見。法句經云。
0018b20: 於畢竟空中熾然建立。是善知識也。
0018b21: 問。涅槃經．金剛身品。不可見。了了見。無有知者。無不
0018b22: 知者。云何。答。不可見者。為自性體無形。不可得故。是
0018b23: 名不可見也。然見不可得者。體寂湛然。無有去來。不
0018b24: 離世流。世流不能流。坦然自在。即是了了見也。無有
0018c01: 知者。為自性無形。本無分別。是名無有知者。無不知
0018c02: 者。於無分別體中具有恒沙之用。若能分別一切。即
0018c03: 無事不知。是名無不知者。般若偈云。般若無知。無事
0018c04: 不知。般若無見。無事不見。
0018c05: 問。經云。不見有無。即真解脫。何者是不見有無。答。證
0018c06: 得淨心時即名有。於中不生得淨心想。即名不見有
0018c07: 也。得想無生無住。不得作無生無住想。即是不見無
0018c08: 也。故云不見有無也。楞嚴經云。知見立知。即無明本。
0018c09: 知見無見。斯即涅槃。亦名解脫。
0018c10: 問。云何是無所見。答。若見男子．女人及一切色像。於
0018c11: 中不起愛憎與不見等。即是無所見也。問。對一切色
0018c12: 像時。即名為見。不對色像時。亦名見否。答。見。問。對物
0018c13: 時。從有見。不對物時。云何有見。答。今言見者。不論對
0018c14: 物與不對物。何以故。為見性常故。有物之時即見。無
0018c15: 物之時亦見也。故知物自有去來。見性無來去也。諸
0018c17: 正見無物時。見中有無物否。答。見中不立無物。
0018c18: 問。有聲時。即有聞。無聲時。還得聞否。答。亦聞。問。有聲
0018c19: 時。從有聞。無聲時。云何得聞。答。今言聞者。不論有聲
0018c20: 無聲。何以故。為聞性常故。有聲時即聞。無聲時亦聞。
0018c21: 問。如是聞者是誰。答。是自性聞。亦名知者聞。問。此頓
0018c22: 悟門以何為宗。以何為旨。以何為體。以何為用。答。無
0018c23: 念為宗。妄心不起為旨。以清淨為體。以智為用。問。既
0018c24: 言無念為宗。未審無念者無何念。答。無念者。無邪念。
0019a01: 非無正念。云何為邪念。云何名正念。答。念有念無即
0019a02: 名邪念。不念有無即名正念。念善念惡名為邪念。不
0019a03: 念善惡名為正念。乃至苦樂．生滅．取捨．怨親．憎愛。並
0019a04: 名邪念。不念苦樂等。即名正念。問。云何是正念。答。正
0019a05: 念者。唯念菩提。問。菩提可得否。答。菩提不可得。問。既
0019a06: 不可得。云何唯念菩提。答。只如菩提假立名字。實不
0019a07: 可得。亦無前後得者。為不可得故。即無有念。只箇無
0019a08: 念。是名真念。菩提無所念。無所念者。即一切處無心。
0019a09: 是無所念。只如上說如許種無念者。皆是隨事方便。
0019a10: 假立名字。皆同一體。無二無別。但知一切處無心。即
0019a11: 是無念也。得無念時。自然解脫。
0019a12: 問。云何行佛行。答。不行一切行。即名佛行。亦名正行。
0019a13: 亦名聖行。如前所說。不行有無．憎愛等是也。大律卷
0019a14: 五菩薩品云。一切聖人不行於眾生行。眾生不行如
0019a15: 是聖行。
0019a16: 問。云何是正見。答。見無所見。即名正見。問。云何名見
0019a17: 無所見。答。見一切色時不起染著。不染著者。不起愛
0019a18: 憎心。即名見見名無所見也。若得見無所見時。即名佛眼。
0019a19: 更無別眼。若見一切色時。起愛憎者。即名有所見。有
0019a20: 所見者。即是眾生眼。更無別眼作眾生眼。乃至諸根
0019a21: 亦復如是。
0019a22: 問。既言以智為用者。云何為智。答。知二性空。即是解
0019a23: 脫。知二性不空。不得解脫。是名為智。亦名了邪正。亦
0019a24: 名識體用。二性空即是體。知二性空。即是解脫。更不
0019b01: 生疑。即名為用。言二性空者。不生有無．善惡．愛憎。名
0019b02: 二性空。問。此門從何而入。答。從檀波羅蜜入。問。佛說
0019b03: 六波羅蜜是菩薩行。何故獨說檀波羅蜜。云何具足
0019b04: 而得入也。答。迷人不解五度皆因檀度生。但修檀度。
0019b05: 即六度悉皆具足。問。何因緣故。名為檀度。答。檀者。名
0019b06: 為布施。問。布施何物。答。布施二性。問。云何是二性。
0019b07: 答。布施善惡性。布施有無性．愛憎性．空不空性．
0019b08: 定不定性．淨不淨性。一切悉皆施。即得二性空。若
0019b09: 得二性空時。亦不得作二性空想。亦不得作念有施
0019b10: 想。即是真行。檀波羅蜜。名萬緣俱絕。萬緣俱絕者。即
0019b11: 一切法性空是也。法性空者。即一切處無心是。若得
0019b12: 一切處無心時。即無有一相可得。何以故。為自性空
0019b13: 故。無一相可得。無一相可得者。即是實相。實相者。即
0019b15: 佛。問。佛說六波羅蜜。今云何說一即能具足。願說一
0019b16: 具六法之因。答。思益經云網明尊謂梵天言。若菩薩
0019b17: 捨一切煩惱。名檀波羅蜜。即是布施。於諸法無所延。
0019b18: 名尸波羅蜜。即是持戒。於諸法無所傷。名羼提波羅
0019b19: 蜜。即是忍辱。於諸法離相。名毗離耶波羅蜜。即是精
0019b20: 進。於諸法無所住。名禪波羅蜜。即是禪定。於諸法無
0019b21: 戲論。名般若波羅蜜。即是智慧。是名六法。今更名六
0019b22: 法不異。一．捨。二．無起。三．無念。四．離相。五．無住。六．無戲
0019b23: 論。如是六法。隨事方便。假立名字。至於妙理。無二無
0019b24: 別。但知一捨即一切捨。無起即一切無起。迷途不契。
0019c01: 悉謂有差。愚者滯其法數之中。即長輪生死。告汝學
0019c02: 人。但修檀之法。即萬法周圓。況於五法。豈不具耶。
0019c03: 問。三學等用。何者是三學。云何是等用。答。三學者。戒．
0019c04: 定．慧是也。問。其義云何是戒．定．慧。答。清淨無染是戒。
0019c05: 知心不動。對境寂然是定。知心不動時。不生不動想。
0019c06: 知心清淨時。不生清淨想。乃至善惡皆能分別。於中
0019c07: 無染。得自在者。是名為慧也。若知戒定慧體俱不可
0019c08: 得時。即無分別者。即同一體。是名三學等用。
0019c09: 問。若心住淨時。不是著淨否。答。得住淨時。不作住淨
0019c10: 想。是不著淨。問。心住空時。不是著空否。答。若作空想。
0019c11: 即名著空。問。若心得住無住處時。不是著無所處否。
0019c12: 答。但作空想。即無有著處。汝若欲了了子識無所住心
0019c13: 時。正坐之時。但知心莫思量一切物。一切善惡都莫
0019c14: 思量。過去事已巳過去而莫思量。過去心自絕。即名無
0019c15: 過去事。未來事未至。莫願莫求。未來心自絕。即名無
0019c16: 未來事。現在事已巳現在。於一切事但知無著。無著者。
0019c17: 不起憎愛心。即是無著。現在心自絕。即名無現在事。
0019c18: 三世不攝。亦名無三世也。心若起去時。即莫隨去。去
0019c19: 心自絕。若住時。亦莫隨住。住心自絕。即無住心。即是
0019c20: 住無住處也。若了了自知住在住時。只物住亦無住
0019c21: 處。亦無無住處也。若自了了知心不住一切處。即名
0019c22: 了了見本心也。亦名了了見性也。只箇不住一切處
0019c23: 心者。即是佛心。亦名解脫心。亦名菩提心。亦名無生
0019c24: 心。亦名色性空。經云證無生法忍是也。汝若未得如
0020a01: 是之時。努力。努力。勤加用功。功成自會。所以會者。一
0020a02: 切處無心。即是會言無心者。無假不真也。假者。愛憎
0020a03: 心是也。真者。無愛憎心是也者。但無憎愛心。即是二性
0020a04: 空。二性空者。自然解脫也。
0020a05: 問。為只坐用。行時亦得為用否。答。今言用功者。不獨
0020a06: 言坐。乃至行住坐臥。所造運為。一切時中。常用無間。
0020a07: 即名常住也。
0020a08: 問。方廣經云。五種法身。一．實相法身。二．功德法身。三．
0020a09: 法性法身。四．應化法身。五．空法身。於自己身。何者
0020a10: 是。答。知心不壞是實相法身。知心含萬像是功德法
0020a11: 身。知心無心是法性法身。隨根應說是應化法身。知
0020a12: 心無形不可得是空法身。若了此義者。即知無證
0020a13: 也。無得無證者。即是證佛法法身。若有證有得以為
0020a14: 證者。即邪見增上慢人也。名為所外道。何以故。維摩經
0020a15: 云。舍利弗問天女曰。汝何所得。何所證辯。乃得如是。
0020a16: 天女答曰。我無得無證。乃得如是。若有得有證。即於
0020a17: 佛法中為增上慢人也。
0020a18: 問。經云等覺妙覺。云何是等覺。云何是妙覺。答。即色
0020a19: 即空。名為等覺。二性空故。名為妙覺。又云。無覺無無
0020a20: 覺。名為妙覺也。問。等覺與妙覺。為別為不別。答。為隨
0020a21: 事方便。假立二名。本體是一。無二無別。乃至一切法
0020a22: 皆然也。
0020a23: 問。金剛云。無法可說。是名說法。其義云何。答。般若體
0020a24: 畢竟清淨。無有一物可得。是名無法可說。即於般若
0020b01: 空寂體中具恒沙之用。即無事不知。是名說法。故云。
0020b02: 無法可說。是名說法。問。若有善男子．善女人受持讀
0020b03: 誦此經。若為人輕賤。是人先世罪業應墮惡道。以今
0020b04: 世人輕賤故。先世罪業即為消滅。當得阿耨多羅三
0020b05: 藐三菩提。其義云何。答。只如有人未遇大善知識。唯
0020b06: 造惡業。清淨本心被三毒無明所覆。不能顯了。故云
0020b07: 為人輕賤也。以今世人輕賤者。即是今日發心求佛
0020b08: 道。為無明滅盡。三毒不生。即本心明朗。更無亂念。諸
0020b09: 惡永滅故。以今世人輕賤也。無明滅盡。亂念不生。自
0020b10: 然解脫。故云當得菩提。即發心時。名為今世。非隔生
0020b11: 也。又云。如來五眼者何。答。見色清淨。名為肉眼。見體
0020b12: 清淨。名為天眼。於諸色境。乃至善惡悉能微細分別。
0020b13: 無所染著。於中自在。名為慧眼。見無所見。名為法眼。
0020b14: 無見無無見。名為佛眼。又云。大乘最上乘。其義云何。
0020b15: 答。大乘者。是菩薩乘。最上乘者。是佛乘。又問。云何修
0020b16: 而得此乘。答。修菩薩乘者。即是大乘。證菩薩乘。更不
0020b17: 起觀。至無修處湛然常寂。不增不減。名最上乘。即是
0020b18: 佛乘也。
0020b19: 問。涅槃云。定多慧少。不離無明。定少慧多。增長邪見。
0020b20: 定慧等故。即名解脫。其義如何。答。對一切善惡悉能
0020b21: 分別是慧。於所分別之處不起愛憎。不隨所染是定。
0020b22: 即是定慧等用也。
0020b23: 又問。無言無說。即名為定。正言說之時。得名定否。答。
0020b24: 今言定者。不論說與不說常定。何以故。為用定性。言
0020c01: 說分別時。即言說分別亦定。若以空心觀色時。即觀
0020c02: 色時亦空。若不觀色。不說不分別時亦空。乃至見聞
0020c03: 覺知亦復如是。何以故。為自性空。即於一切處悉空。
0020c04: 空即無著。無著即是等用。為菩薩常用如是等空之
0020c05: 法得至究竟。故云定慧等者。即名解脫也。今更為汝
0020c06: 譬喻顯示。令汝惺惺。得解斷疑。譬如明鑑照像之時。
0020c07: 其明動否。不也。不照時亦動否。不也。何以故。為明鑑
0020c08: 用無情明照。所以照時不動。不照亦不動。何以故。為
0020c09: 無情之中無有動者。亦無不動者。又如日光照世之
0020c10: 時。其光動否。不也。若不照時動否。不也。何以故。為光
0020c11: 無情。故用無情光照。所以不動。不照亦不動。照者是
0020c12: 慧。不動者是定。菩薩用是定慧等法得三菩提。故云
0020c13: 定慧等用即是解脫也。今言無情者。無凡情。非無聖
0020c14: 情也。問。云何是凡情。云何是聖情。答。若起二性即是
0020c15: 凡情。二性空故。即是聖情。
0020c16: 問。經云。言語道斷。心行處滅。其義如何。答。以言顯義。
0020c17: 得義言絕。義即是空。空即是道。道即是絕言。故云言
0020c18: 語道斷。心行處滅。謂得義實際。更不起觀。不起觀故。
0020c19: 即是無生。以無生故。即一切色性空。色性空故。即萬
0020c20: 緣俱絕。萬緣俱絕者。即是心行處滅。
0020c21: 問。如如者云何。答。如如是不動義。心真如故。名如如
0020c22: 也。是知過去諸佛行此行亦得成道。現在佛行此行
0020c23: 亦得成道。未來佛行此行亦得成道。三世所修證道
0020c24: 無異。故名如如也。維摩經云。諸佛亦如也。至於彌勒
0021a01: 亦如也。乃至一切眾生悉皆如也。何以故。為佛性不
0021a02: 斷有性故也。
0021a03: 問。即色即空。即凡即聖。是頓悟否。答。是。問。云何是即
0021a04: 色即空。云何是即凡即聖。答。心有染即色。心無染即
0021a05: 空。心有染即凡。心無染即聖。又云。真空妙有故即色。
0021a06: 色不可得故即空。今言空者。是色性自空。非色滅空。
0021a07: 今言色者。是空性自色。非色能色也。
0021a08: 問。經云盡無盡法門。如何。答。為二性空故。見聞無生
0021a09: 是盡。盡者。諸漏盡。無盡者。於無生體中具恒沙妙用。
0021a10: 隨事應現。悉皆具足。於本體中亦無損減。是名無盡。
0021a11: 即是盡無盡法門也。問。盡與無盡。為一為別。答。體是
0021a12: 一。說即有別。問。體既是一。云何說別。答。一者是說之
0021a13: 體。說是體之用。為隨事應用。故云體同說別。喻如天
0021a14: 上一日。下置種種盆器盛水。一一器中皆有於日。諸
0021a15: 器中日悉皆圓滿。與天上日亦無差別。故云體同。為
0021a16: 隨器立名。即有差別。所以有別。故云體同。說即有別。
0021a17: 所現諸日悉皆圓滿於上。本日亦無損滅。故云無盡
0021a18: 也。問。經云不生不滅。何法不生。何法不滅。答。不善不
0021a19: 生。善法不滅。問。何者善。何者不善。答。不善者。是染漏
0021a20: 心。善法者。是無染漏心。但無染無漏。即是不善不生。
0021a21: 得無染無漏時。即清淨圓明。湛然常寂。畢竟不遷。是
0021a22: 名善法不滅也。此即是不生不滅。
0021a23: 問。菩薩戒云。眾生受佛戒。即入諸佛位。位同大覺已巳。
0021a24: 真是諸佛子。其義云何。答。佛戒者。清淨心是也。若有
0021b01: 人發心修行清淨行。得無所受心者。名受佛戒也。過
0021b02: 去諸佛皆修清淨無受行。得成佛道。今有時人發心
0021b03: 修無受清淨行者。即與佛功德等。用無有異也。故云
0021b04: 入諸佛位也。如是悟者。與佛悟同。故云位同大覺已巳。
0021b05: 真是諸佛子。從清淨心生智。智清淨名為諸佛子。亦
0021b06: 名此佛子。
0021b07: 問。只是佛之與法。為是佛在先。為是法在先。若法在
0021b08: 先。法是何佛所說。若佛在先。承何教而成道。答。佛亦
0021b09: 在法先。亦在法後。問。因何佛法先後。答。若據寂滅法。
0021b10: 是法先佛後。若據文字法。是佛先法後。何以故。一切
0021b11: 諸佛皆因寂滅法而得成佛。即是法先佛後。經云。諸
0021b12: 佛所師。所為法也。得成道已巳。然始廣說十二部經。引
0021b13: 化眾生。眾生承佛法教。修行得成佛。即是法先佛後
0021b14: 也。
0021b15: 問。云何是說通宗不通。答。言行相違。即是說通宗不
0021b16: 通。問。云何是宗通說亦通。答。言行無差。即是說通宗
0021b17: 亦通。
0021b18: 問。經云到不到．不到到之法。云何。答。說到行不到。名
0021b19: 為到不到。行到說不到。名為不到到。行說俱到。名為
0021b20: 到到。
0021b21: 問。佛法不盡有為。不住無為。何者是不盡有為。何者
0021b22: 是不住無為。答。不盡有為者。從初發心至菩提樹下
0021b23: 成等正覺後。至雙林入般涅槃。於中一切法悉皆不
0021b24: 捨。即是不盡有為也。不住無為者。雖修無念。不以無
0021c01: 念為證。雖修空。不以空為證。雖修菩提涅槃。無相無
0021c02: 作。不以無相無作為證。即是不住無為也。
0021c03: 問。為有地獄。為無地獄。答。亦有亦無。問。云何亦有亦
0021c04: 無。答。為隨心所造一切惡業。即有地獄。若心無染。自
0021c05: 性空故。即無地獄。問。受罪眾生有佛性否。答。亦同佛
0021c06: 性。問。既有佛性。正入地獄時。佛性同入否。答。不同入。
0021c07: 問。正入之時。佛性復在何處。答。亦同入。問。既同入。正
0021c08: 入時。眾生受罪。佛性亦同受罪否。答。佛性雖隨眾生
0021c09: 同入。是眾生自受罪苦。佛性元來不受。問。既同入。因
0021c10: 何不受。答。眾生者是有相。有相者即有成壞。佛性者
0021c11: 是無相。無相者即是空性也。是故真空之性無有壞
0021c12: 者。喻如有人於空積薪。薪自受壞。空不受壞也。空喻
0021c13: 佛性。薪喻眾生。故云同入而不同受也。
0021c14: 問。轉八識成四智。束四智成三身。幾箇識共成一智。
0021c15: 幾箇識獨成一智。答。眼．耳．鼻．舌．身。此五識共成成所
0021c16: 作智。第六是意。獨成妙觀察智。第七心識。獨成平等
0021c17: 性智。第八含藏識。獨成大圓鏡智。問。此四智為別為
0021c18: 同。答。體同名別。問。體既同。云何名別。既隨事立名。正
0021c19: 一體之時。何者是大圓鏡智。答。湛然空寂。圓明不動。
0021c20: 即大圓鏡智。能對諸塵不起愛憎。即是二性空。二性
0021c21: 空即平等性智。能入諸根境界。善能分別。不起亂想
0021c22: 而得自在。即是妙觀察智。能令諸根隨事應用。悉入
0021c23: 正受。無二相者。即是成所作智。問。束四智成三身者。
0021c24: 幾箇智共成一身。幾箇智獨成一身。答。大圓鏡智獨
0022a01: 成法身。平等性智獨成報身。妙觀察智與成所作智
0022a02: 共成化身。此三身亦假立名字分別。只口令未解者看。
0022a03: 若了此理。亦無三身應用。何以故。為體性無相。從無
0022a04: 住本而立。亦無無住本。
0022a05: 問。云何是見佛真身。答。不見有無即是見佛真身。問。
0022a06: 云何不見有無即是見佛真身。答。有因無立。無因有
0022a07: 顯。本不立有。無亦不存。既不存無。有從何得。有之與
0022a08: 無。相因始有。既相因而有。悉是生滅也。但離此二見。
0022a09: 即是見佛真身。問。只如有無尚不可交。建立真身復
0022a10: 從何而立。答。為有問故。若無問時。真身之名亦不可
0022a11: 立。何以故。譬如明鏡。若對物像時。即現像。若不對像
0022a12: 時。終不見像。
0022a13: 問。云何是常不離佛。答。心無起滅。對境寂然。一切時
0022a14: 中畢竟空寂。即是常不離佛。
0022a15: 問。何者是無為法。答。有為是。問。今問無為法。因何答
0022a16: 有為是。答。有因無立。無因有顯。本不立有。無從何生。
0022a17: 若論真無為者。即不取有為。亦不取無為。是真無為
0022a18: 法也。何以故。經云。若取法相。即著我人。若取非法相。
0022a19: 即著我人。是故不應取法。不應取非法。即是取真法
0022a20: 也。若了此理。即真解脫。即會不二法門。
0022a21: 問。何者是中道義。答。邊義是。問。今問中道。因何答邊
0022a22: 義是。答。邊因中立。中因邊生。本若無邊。中從何有。今
0022a23: 言中者。因邊始有。故知中之與邊。相因而立。悉是無
0022a24: 常。色受想行識亦復如是。
0022b01: 問。何名五陰等。答。對色染色。隨色受生。名為色陰。為
0022b02: 領納入八風。好集邪信。即隨領受中生。名為受陰。迷
0022b03: 心取想。隨想受生。名為想陰。結集諸行。隨行受生。名
0022b04: 為行陰。於平等體妄起分別。繫著識受生。名為識
0022b05: 陰。故云五陰。
0022b06: 問。經云二十五有。何者是。答。受後有身是也。後有身
0022b07: 者。即六道受生也。為眾生現世心迷。好結諸業。後即
0022b08: 隨業受生。故云後有也。世若有人志修究竟解脫。證
0022b09: 無生法忍者。即永離三界。不受後有。不受後有者。即
0022b10: 證法身。法身者。即是佛身。問。二十五有名云何分別。
0022b11: 答。本體是一。為隨用立名。顯二十五有。二十五有。十
0022b12: 惡．十善．五陰是。問。云何是十惡．十善。答。十惡。煞．盜．婬．
0022b13: 妄言．綺語．兩舌．惡口。乃至貪．瞋．邪見。此名十惡。十善
0022b14: 者。但不行十惡即是也。
0022b15: 問。上說無念。由未盡決。答。無念者。一切處無心是無
0022b16: 一切境界。無餘思求是對諸境色永無起動。是即無
0022b17: 念。無念者。是名真念也。若以念為念者。即是邪念。非
0022b18: 為正念。何以故。經云。若教人六念。名為非念。有六念
0022b19: 名為邪念。無六念者即真念。經云。善男子。我等住於
0022b20: 無念法中。得如是金色三十二相。放大光明。照無餘
0022b21: 世界。不可思議功德。佛說之猶不盡。何況餘乘能知
0022b22: 也。得無念者。六根無染故。自然得入諸佛知見。得如
0022b23: 是者。即名佛藏。亦名法藏。即能一切佛一切法。何以
0022b24: 故。為無念故。經云。一切諸佛等。皆從此經出。問。既即稱
0022c01: 無念。入佛知見。復從何立。答。從無念立。何以故。經云。
0022c02: 從無住本。立一切法。又云。喻如明鑑。鑑中雖無像。而
0022c03: 能現萬像。何以故。為鑑明故。能現萬像。學人為心無
0022c04: 染。故妄念不生。我人心滅。畢竟清淨。以清淨故。能生
0022c05: 無量知見。頓悟者不離此生即得解脫。何以知之。譬
0022c06: 如師子兒初生之時。即真師子。修頓悟者亦復如是。
0022c07: 即修之時。即入佛位。如竹春生筍。不離於春。即與母
0022c08: 齊。等無有異。何以故。為心空故。修頓悟者亦復如是。
0022c09: 為頓除妄念。永絕我人。畢竟空寂。即與佛齊。等無有
0022c10: 異。故云即凡即聖也。修頓悟者不離此身即超三界。
0022c11: 經云。不壞世間而超世間。不捨煩惱而入涅槃。不修
0022c12: 頓悟者。猶如野干隨逐師子。經百千劫。終不得成師
0022c13: 子。又問。真如之性為實空。為實不空。若言不空。即是
0022c14: 有相。若言空者。即是斷滅。一切眾生當依何修而得
0022c15: 解脫。答。真如之性。亦空亦不空。何以故。真如妙體。無
0022c16: 形無相。不可得也。是名亦空。然於空無相體中。具足
0022c17: 恒沙之用。即無事不應。是名亦不空。經云。解一即千
0022c18: 從。迷一即萬惑。若人守一萬事畢。是悟道之妙也。經
0022c19: 云。森羅及萬像。一法之所印。云何一法中而生種種
0022c20: 見。如此功業。由行為本。若不降心。依文取證。無有是
0022c21: 處。自誑誑他。彼此俱墜。努力。努力。細細審之。只是事
0022c22: 來不受。一切處無心。得如是者。即入涅槃。證無生法
0022c23: 忍。亦名不二法門。亦名無諍。亦名一行三昧。何以故。
0022c24: 畢竟清淨無我人故。不起愛憎。是二性空。是無所見。
0023a01: 即是真如無得之辯。此論不傳無信。唯傳同見同行。
0023a02: 當觀前人有誠信心。堪任不退者。如是之人。乃可為
0023a03: 說。示之令悟。吾作此論。為有緣人。非求名利。只如諸
0023a04: 佛所說千經萬論。只為眾生迷故。心行不同。隨邪應
0023a05: 說。即有差別。如知論究竟解脫理者。只是事來不受。一
0023a06: 切處無心。永寂如空。畢竟清淨。自然解脫。汝莫求
0023a07: 名。口說真如。心似猿猴。即言行相違。名為自誑。當墮
0023a08: 惡道。莫求一世名快樂。不覺長劫受殃。努力。努力。
0023a09: 眾生自度。佛不能度。若佛能度眾生時。過去諸佛如
0023a10: 微塵數。一切眾生總應度盡。何故我等至今流浪生
0023a11: 死。不得成佛。當知眾生自度。佛不能度。努力。努力。自
0023a12: 修莫倚他佛力。經云。夫求法者。不著佛求。
0023a13: 問。於來世中多有雜學之徒。云何共住。答。但和其光。
0023a14: 不同其業。同處不同位住。經云隨流而性常也。只如學
0023a15: 道者自為大事因緣解脫之事。俱勿輕未經末學。敬學如
0023a16: 佛。不高己已德。不疾彼能。自察於行。不舉他過。於一切
0023a17: 處悉無妨礙。自然快樂也。重說偈云。
0023a18: 忍辱第一道先須除我人事來無所受
0023a19: 即真菩提身
0023a20: 金剛經云。菩薩無我法者。如來說名真是菩薩。又云。
0023a21: 不取即不捨。永斷於生死。一切處無心。即名諸佛子。
0023a22: 涅槃經云。如來證涅槃。永斷於生死。偈曰。
0023a23: 我今意況大好他人罵時無惱
0023a24: 無言不說是非涅槃生死同道
0023b01: 識達自家本宗猶來無有青皁
0023b02: 一切妄想分別將知世人不了
0023b03: 寄言凡夫末代除心中草
0023b04: 我今意況大寬不語無事心安
0023b05: 從容自在解脫東西去易不難
0023b06: 終日無言寂寞念念向理思看
0023b07: 自然逍遙見道生死定不相干
0023b08: 我今意況大奇不向世上侵欺
0023b09: 榮華總是誑弊衣麤食充飢
0023b10: 道逢世人懶語世人咸說我癡
0023b11: 外現瞪瞪暗鈍心中明若璃
0023b12: 默契羅密行非汝凡夫所知
0023b13: 吾恐汝等不會了真解脫理。再示汝等。
0023b14: 問。維摩經云。欲得淨土。當淨其心。云何是淨心。答。以
0023b15: 畢竟淨為淨。問。云何是畢竟淨為淨。答。無淨無無淨
0023b16: 即是畢竟淨。問。云何是無淨無無淨。答。一切處無心
0023b17: 是淨。得淨之時不得作淨想。即名無淨也。得無淨時
0023b18: 亦不得作無淨想。即是無無淨也。
0023b19: 問。修道者以何為證。答。畢竟證為證。問。云何是畢竟
0023b20: 證。答。無證無無證是名畢竟證。問。云何是無證。云何
0023b21: 是無無證。答。於外不染色聲等。於內不起妄念心。得
0023b22: 如是者。即名為證。得證之時不得作證想。即名無證
0023b23: 也。得此無證之時亦不得作無證想。是名無證。即名
0023b24: 無無證也。
0023c01: 問。云何解脫心。答。無解脫心。亦無無解脫心。即名真
0023c02: 解脫也。經云。法尚應捨。何況非法也。法者是有。非法
0023c03: 是無也。但不取有無。即真解脫。
0023c04: 問。云何得道。答。以畢竟得為得。問。云何是畢竟得。答。
0023c05: 無得無無得。是名畢竟得。問。云何是畢竟空。答。無空
0023c06: 無無空。即名畢竟空。問。云何是真如定。答。無定無無
0023c07: 定。即名真如定。經云。無有定法名阿耨多羅三藐三
0023c08: 菩提。亦無定法如來可說。經云雖修空。不以空為證。
0023c09: 不得作空想。即是也。雖修定。不以定為證。不得作定
0023c10: 想。即是也。雖得淨。不以淨為證。不得作淨想。即是也。
0023c11: 若得定。得淨。得一切處無心之時。即作得如是想者。
0023c12: 皆是妄想。即被繫縛。不名解脫。若得如是之時。了了
0023c13: 自知得自在。即不得將此為證。亦不得作如是想時
0023c14: 得解脫。經云。若起精進心。是妄非精進也。若能心不
0023c15: 妄。精進無有涯。
0023c16: 問。云何是中道。答。無中間。亦無二邊。即中道也。云何
0023c17: 是二邊。答。為有彼心。有此心。即是二邊。云何名彼心。
0023c18: 此心。答。外縛色聲。名為彼心。內起妄念。名為此心。若
0023c19: 於外不染色。即名無彼心。內不生妄念。即名無此心。
0023c20: 此非二邊也。心既無二邊。中亦何有哉。得如是者。即
0023c21: 名中道。真如來道。如來道者。即一切覺人解脫也。經
0023c22: 云。空無中邊。諸佛身亦然。然一切色空者。即一切
0023c23: 處無心也。一切處無心者。即一切色色性空。二義無別。
0023c24: 亦名色空。亦名色無法也。汝若離一切分處無心。得菩
0024a01: 提解脫。涅槃寂滅。禪定見性者。非也。一切處無心者。
0024a02: 即修菩提．解脫．涅槃．寂滅．禪定。乃至六度。皆見性處。
0024a03: 何以故。金剛經云無有少法去可得。是名阿耨多羅三
0024a04: 藐三菩提也。
0024a05: 問。若有修一切諸行。具足成就。得受記否。答。不得。問。
0024a06: 若以一切法無修得成就。得受記否。答。不得。問。若恁
0024a07: 麼時。當以何法而得受記。答。不以有行。亦不以無行。
0024a08: 即得受記。何以故。維摩經云。諸行性相。悉皆無常。涅
0024a09: 槃經云。佛告迦葉。諸行是常。無有是處。汝但一切處
0024a10: 無心。即無諸行。亦無無行。即名受記。所言一切處無
0024a11: 心者。無憎愛心。是言憎愛者見好事不起愛心。即名
0024a12: 無愛心也。見惡事亦不起憎心。即名無憎心也。無愛
0024a13: 者。即名無染心。即是色性空也。色性空者。即是萬緣
0024a14: 俱絕。萬緣俱絕者。自然解脫。汝細看之。若未惺惺了
0024a15: 時。即須早問。勿使空度。汝等若依此教修。不解脫者。
0024a16: 吾即終身為汝受大地獄。吾若誑汝者。吾當所生處
0024a17: 為師子虎狼所食。汝若不依教。自不勤修。即不知也。
0024a18: 一失人身。萬劫不復。努力。努力。須合知爾。
0024a19: 頓悟入道要門論卷上
0024a20: 
0024a21: 吳江居士吳瑞徵施貲刻此
0024a22: 頓悟入道要門論上卷資先考霽宇府君冥福
0024a23: 了緣居士對　長洲徐普書　溧水端學堯刻。
0024a24: 萬曆丁酉夏六月　徑山興聖萬壽禪寺識
