0798a01: 法璽印禪師語錄卷第六
0798a02: 嗣法門人性圓旋璣旋哲旋賢等編次
0798a03: 法語
0798a04: 囑生一禪人住靜厭喧避靜太華未足為儔躲市逃
0798a05: 林崑崙到此難比此一座山裹包宇宙青翠古今煙
0798a06: 雲罩不住雨露不能侵到此之際果能直下承當嵯
0798a07: 峨突兀始許四面不通風嶽岫層巒方得兩輪不能
0798a08: 照到恁麼地钁頭邊剷去無不是清風沒底籃盛來
0798a09: 都總皆明月所以僧問雲居僧家什麼事雲居回他
0798a10: 一個居山好者老總不出此意今獅子巖前生一靜
0798a11: 主將一幅沒點畫的菼藤蘄山僧與他一個居山好
0798a12: 山僧素識此公閒挑苦菜饑煮雲羹深藏巖谷潛伏
0798a13: 幽林故茲將雲居的公案通一偈以囑之。
0798a14: 突兀嵯峨幾十秋逃林避市許君遊雲居留得居山
0798a15: 好寄與生公一钁頭
0798a16: 示續生禪人出家大道說一遍住菴要住深山院珍
0798a17: 重切莫錯用心行住坐臥無致倦無位真人在其中
0798a18: 明人有眼也難見喫飯穿衣不相離今古從來無改
0798a19: 變六根門頭總是渠聖與凡夫俱一串秖緣分段有
0798a20: 參差象罔所以通一線德山棒斷野狐魂臨濟喝破
0798a21: 虛空面青山綠水祖師心蜂房蟻穴空王殿門外時
0798a22: 傾萬斛珠信手拈來甚相便若能撥轉目前機方為
0798a23: 石頭親法眷明明吐露不隱藏孰肯當陽去相薦會
0798a24: 得春秋接續生牢關始許君家占。
0798a25: 示慈悟禪人居山夫居山者衲僧得力事也如雲棲
0798a26: 壑似鳥休林各有天然之玅勉強不得假借不得所
0798a27: 以古人云一池荷葉衣無盡數樹松花食有餘剛被
0798a28: 世人知住處又移茅屋入深居且道什麼人證得慈
0798a29: 悟禪人一日入室求示山僧問曰正睡著時還作得
0798a30: 主麼伊云一念不生全體現長伸兩腳到天明山僧
0798b01: 曰者個消息那裏得來伊云說破傍人笑即此二語
0798b02: 可為贍老本錢只要說行俱到耳若使出世人天未
0798b03: 免畏影走日所以山僧囑云獨自居山好。
0798b04: 示素菴維那佛祖慧命重越丘山不是其人難堪委
0798b05: 授最初必要尋師訪友歷盡辛酸念念只妨己已躬大
0798b06: 事不明只將曠劫以來愛根種子習氣無明掃除清
0798b07: 淨影也沒些自然祖師關捩子一朝打破師資酬唱
0798b08: 鍼芥投機如電若雷天下人莫能掩其耳目也素菴
0798b09: 維那遍參後特特來祖庭共住喜其數載內外辛勤
0798b10: 且入室機緣超脫大有法門氣概儻得猛力加鞭則
0798b11: 佛祖慧命亦可相續矣囑囑。
0798b12: 示微密值歲數十年來山水藝一朝喪卻同安隊興
0798b13: 崇祖席念頭真陸水劬勞無怨戾拖泥帶水作常行
0798b14: 運瓦搬磚為日伎纔涉江兮又涉湖深則礪兮淺則
0798b15: 揭有時衝寒冒暑來有時戴月披星去個般心力為
0798b16: 誰忙無非欲了死生計禪人欲脫死生關就中便是
0798b17: 無生地識得竹篦無觸背了得凡情即聖諦山花簇
0798b18: 簇燦心宗百鳥喈喈宣玅偈吾人動靜與行藏盡合
0798b19: 祖師西來意。
0798b20: 付慈耶上座上座楚中人也秉我顓先師戒法嗣後
0798b21: 遍歷諸方熟精名相歸住邵陵演玅法音眾皆稱服
0798b22: 值丁未謁雲居先師塔頭先過同安祖席與山僧相
0798b23: 見揭其所證於本分事猶在依稀恍怫間不能出脫
0798b24: 窠臼故於己酉冬重來同安向如來藏裏著意搜尋
0798b25: 不知者一著子三乘十二分教也註破不得忽於禪
0798b26: 堂裏法座傍呵呵大笑云禪也教也諸佛不曾悟眾
0798b27: 生不曾迷從來蜜甜檗苦鵠白鳥玄風不待月而涼
0798b28: 火不待目而熱一一現成頭頭顯露山僧知上座得
0798b29: 此消息特將先老人傳來的破油靴向人天眾前踢
0798b30: 出與上座作個毘盧帽戴向華王座上拈搥豎拂撒
0798c01: 土揚沙令彼一切聖凡分疏不下此時正好向同安
0798c02: 院裏噓一噓充滿法界逼塞虛空方不負同安之囑
0798c03: 先師施戒之恩也偈曰佛祖傳來非法法付君持去
0798c04: 法非非一時非法傳天下始見同安共傘居。
0798c05: 示雪忍副寺雪忍大德真實行人祝髮於清遠禪師
0798c06: 受具於山僧座下曾在龍門職諸副寺服勞奉養役
0798c07: 重任麤及乎山僧開法同安亦復如前行徑先走武
0798c08: 昌倩鑄洪鐘次入豫章募化大鍋種種所作皆屬最
0798c09: 勝行門盡成不朽佛事即此可謂祖庭中有力人也
0798c10: 山僧今欲北行為送斗所余公深葬並掃笑巖祖塔
0798c11: 無堪遺囑但望二六時中名自名心自心無起無倒
0798c12: 不變不遷到老還須者個話語提挈一番則生死關
0798c13: 頭更有一種奇特受用者個受用總要一切處多為
0798c14: 忍耐久熟自成何故煩惱來生死來也用自心忍耐
0798c15: 佛祖來魔王來也用自心忍耐如是種種忍耐直忍
0798c16: 得一些影子也沒有方得天堂地獄人道鬼途四樂
0798c17: 八苦一齊鎖殞到與麼地不異二祖立雪安心覓也
0798c18: 覓不得自然得大解脫此時正好衣缽隨身應受人
0798c19: 天供養問著掀起兩莖眉便道我與諸佛一數。
0798c20: 示天穎悅眾參學人須具眼怕殺殷勤切勿懶散泥
0798c21: 裏去水裏去生鐵秤錘被虫蛀朝也行暮也行巖前
0798c22: 石虎著人驚直饒高揖釋迦不拜彌勒拗卻德山棒
0798c23: 掩住臨濟喝旃檀藂中不得住腳荊棘林裏撩起便
0798c24: 行把太虛空捏成團將須彌山一擊粉碎驚不瞬
0798c25: 目喚不回頭方與此事少分相應然雖如是必要舉
0798c26: 一明三目機銖兩能於亂草堆頭撥得金鍼河沙數
0798c27: 內尋得玉屑豎去橫來無有絲毫擬議具如是手段
0798c28: 方可撐我臨濟門庭天穎悅眾遊遍諸方踏翻海嶽
0798c29: 來我同安禪堂安居一載見氣志超群可為法器山
0798c30: 僧特書此卷以證將來儻子直下承當一肩擔荷則
0799a01: 我傘居門下又有一遮風抵雨的漢子賣弄天下人
0799a02: 去在。
0799a03: 示善揆副寺未會佛法通身是膽會得佛法氣息全
0799a04: 無會與不會總是衲僧家一場敗缺善揆副寺於祖
0799a05: 庭有年服勞無限每每冒雨衝風奔南走北佛法二
0799a06: 字拋在九霄雲外怕殺商量何故花從春裏發草
0799a07: 向暮間生長的任他長短的任他短大則塞乎天地
0799a08: 之間小則逼於身心之內寒時寒殺闍黎熱時熱殺
0799a09: 闍黎毀也毀不得譽也譽不得若有一點造作安排
0799a10: 便是蛇吞鱉鼻虎囓大蟲古云絲毫繫念三途業因
0799a11: 瞥爾情生萬劫羈鎖山僧恁麼告報不知又作麼生
0799a12: 若作玄妙會去且喜沒交涉若作平常會去喫棒有
0799a13: 分直饒坐在無事甲裏未免沉沒深坑要於此中得
0799a14: 個出身路徑許伊向毘盧頂上撒屙紅塵堆裏垂手
0799a15: 且道是什麼作略獅子舌尖流出月象王口裏放來
0799a16: 雲。
0799a17: 示一念副寺禪人親近山僧出力修造祖庭晝夜不
0799a18: 辭勞苦水陸並行燥溼皆到此中實是真如玅道無
0799a19: 上菩提知子二六時中承當有分若于此中起心動
0799a20: 念將謂別有工夫早是節外生枝懸空釘橛了也雖
0799a21: 然如是也要是個離鉤脫網的漢子乃可一念萬年
0799a22: 不念生死涅槃惟念種田博飯不念超佛越祖惟念
0799a23: 塞壑填溝不念文字語言惟念勤行苦行不念倉裏
0799a24: 積穀園內灌蔬只求大眾安祥絕無做嘴打面便為
0799a25: 慶快者個境界要是過量人不是至親切忌草草。
0799a26: 示石香悅眾向上一著父子不傳要在透頂透底脫
0799a27: 卸羅籠自力承當毫無隔越方許向萬里無寸草處
0799a28: 插足目前無闍黎處藏身有佛處不得住無佛處急
0799a29: 走過不被佛祖羅籠人天揀擇到與麼地自有人請
0799a30: 你著破襴衫舞三台上冠冕祖父門庭喚諸佛菩薩
0799b01: 作奴兒婢子去在勉之勉之。
0799b02: 示石雲悅眾住山臨濟門庭壁立萬仞須是勇猛丈
0799b03: 夫許他攀躋設使精神稍倦色力不加未免墮谿落
0799b04: 澗終難造極登峰假如凝神定志踴躍一番脫卻婆
0799b05: 娑衫子穿著無底芒鞋仗清風而作翅借明月以為
0799b06: 依自然一舉到頂絕沒絲毫阻滯當此之時千山俯
0799b07: 伏萬水洄漩四海鳳龍九州獅象悉屬家奴飛禽走
0799b08: 獸魚鱉黿鼉總為擁護到恁麼地正好持斧子砍
0799b09: 曹山樹提折腳鐺煮雲蒸飯此中一段真實受用子
0799b10: 亦不可不知耳。
0799b11: 示宗旭副寺離心意識參絕凡聖路學參須真參悟
0799b12: 須實悟真參實悟之人為法忘身臨大事而有以擇
0799b13: 臨大難而不可奪所以楊岐百世傳聞神鼎千秋不
0799b14: 昧皆是真參實悟之模範也如宗旭禪人為同安副
0799b15: 寺數載殷勤雖不及古人亦可謂真實之人也今山
0799b16: 僧北行有末後示訓之語為你將來作藂林之輔佐
0799b17: 示曰離心意識參絕凡聖路學未出母胎時早已名
0799b18: 大覺灼然恁麼會仍歸有卜度一涉於絲微垂手無
0799b19: 所托汝問事如何釋迦也難捉也難捉三間茅屋不
0799b20: 可居九路僧房非著落。
0799b21: 囑巖碧知浴頭目髓腦身外物花香鳥語案中人若
0799b22: 能會得三玄旨正偏坐斷絕疏親所以道語帶玄而
0799b23: 無路舌頭談而不談昔日山僧在越山頂上每日空
0799b24: 手把鋤頭得一大受用事三十年來未曾舉著今朝
0799b25: 巖碧知浴亦是其人不妨為伊點出昔年典座今知
0799b26: 浴一度恩兮一度讎是釜是瓶都帶累端端的的有
0799b27: 來由。
0799b28: 示勉習禪人快勉旃快勉旃時時當習釋迦言雖然
0799b29: 佛法無多子也要真經有一篇敏矣參禪還習教殷
0799b30: 勤習教更參禪三乘法內堪知委十二部中頗貫穿
0799c01: 兔子獲來終棄陷魚兒歸去自忘筌不因今日愚癡
0799c02: 漢那識當年大覺僊風過喬松言外意雲藏古洞句
0799c03: 中玄菩提莫謂因人學應解菩提本自圓。
0799c04: 示盞飯一信禪人寒暑無迴避春秋日往來二時家
0799c05: 常辦缺一不成才雖然如是粒粒不囓著一信禪人
0799c06: 可謂飯中無布缽盂斷柄山僧不得辜負於你你亦
0799c07: 不得辜負山僧偈曰冒雨衝風不記年肩挑日月每
0799c08: 盤旋有時踏斷芒鞋後始信功圓別有天。
0799c09: 示純慈鐘頭純鋼鑄就生鐵打成一片慈心古今無
0799c10: 對禪人自入同安以來數年間妄緣俱削佛法潛滋
0799c11: 歲月勤勞寒喧不懼唯知日背楞嚴玅法夜扣幽冥
0799c12: 洪鐘自以精進為基直造純清絕點如日照世如月
0799c13: 照夜孤迥迥赤灑灑絕承當沒可把五陰六入十二
0799c14: 處十八界二十五有圓通更須彌報如來慈益精進
0799c15: 方不負出家一番也珍重珍重。
0799c16: 囑慧力性侍者達磨老祖荷西天佛祖心印特來東
0799c17: 土建立宗猷蓋因此土多有大乘法器故耳祖初遇
0799c18: 梁王王不契入魏地少林面壁九載偶有斷臂二祖
0799c19: 始得其傳故非法器不傳也嗣後至六祖而分為兩
0799c20: 枝一青原一南嶽嶽得馬祖祖得百丈丈得黃檗原
0799c21: 得石頭頭得藥山山得雲巖此二派之下又分為五
0799c22: 宗五宗之上諸大老又豈非法器也山僧承臨濟三
0799c23: 十一世望初祖四十一傳雖不敢言其法器而承上
0799c24: 接下之系又豈外也慧侍者於同安室中左右有年
0799c25: 辛亥春同二三子侍山僧北上掃笑祖塔是冬結制
0799c26: 清化此子於般若堂中得個入處可為宗門法器將
0799c27: 來與從上諸祖眉毛撕結未可期也山僧豈不厚望
0799c28: 也耶子當珍重。
0799c29: 示見誠總戎劉居士余丁酉出山訪博菴黎居士掛
0799c30: 錫於清虛禪院時有諸公入院問道昨見誠劉公有
0800a01: 辦道氣象和尚作麼生起發山僧問他曾皈依什麼
0800a02: 人來彼對言昔年曾皈依於白嶽法師山僧問他白
0800a03: 嶽法師曾說個甚麼彼曰叫某甲持經念佛山僧詰
0800a04: 曰作麼生持念了得伊生死去彼久坐作禮求示山
0800a05: 僧曰今日不暇明日來為伊說彼辭去次日復來昨
0800a06: 蒙和尚許某甲話山僧曰不知許個什麼話彼曰如
0800a07: 何了得生死山僧言若要說個了生死的話秖怕伊
0800a08: 信不及若信得及山僧秖得忍著牙疼按下雲頭去
0800a09: 也若論此事如射箭相似必定心正弓滿然後中鵠
0800a10: 儻心不正弓不滿總有畫布棲皮十發九失又在臨
0800a11: 發之時凝睛端手把者個紅心看得端端的的自然
0800a12: 一箭無不了當然此時方識盡大地是一個紅心盡
0800a13: 大地是一隻箭盡大地是居士全身盡大地是居士
0800a14: 法身有何生可縛何死可纏所以古人道我有一隻
0800a15: 箭從來不假煉射去滿十方落處無人見伊既諦信
0800a16: 此事要把生死於二六時中時時提起刻刻參詳勿
0800a17: 生懈怠如救頭然如是做去自有個撞著的時節方
0800a18: 識得落處無人見的消息纔稱得勇猛丈夫不辜父
0800a19: 母恩德不負明師皈依亦不負山僧今日之啟示伊
0800a20: 當勉之彼聞通身汗垂作禮辭去諸公以為何如。
0800a21: 示未明黃文學道義之交非信不能全終始窮道之
0800a22: 路非功不能達本源故學道之士必先立其信樹其
0800a23: 功然後路可窮而道可達交可孚而義可全始繼物
0800a24: 我一如彼此無異居安資深左右逢源矣居士既留
0800a25: 心此事但令自疑自悟自證自明向無下手處下手
0800a26: 無著眼處著眼自然頓破疑團豁開心眼洞見十方
0800a27: 事事無礙方識得杏壇三千總是一個靈山十萬絕
0800a28: 無兩人始不負古聖之垂言山僧之舉示居士當自
0800a29: 強之。
0800a30: 示祝男道俗程居士至誠之道智者不增愚者不減
0800b01: 如太虛空若當天日浩浩肫肫寂然不動無你用心
0800b02: 處無你體會處一起用心體會雲籠皎月霧鎖蒼山
0800b03: 正所謂擬涉唇吻即犯鋒鋩也然靈源之體本自天
0800b04: 然無容雕琢近有一等人雖行之而不能著習矣而
0800b05: 不能察秖將本子上湊合些須口頭邊撈摝幾句問
0800b06: 他一個實落處如作文成詩一般摸索將來弄兩句
0800b07: 合頭語在人前稱個強手當作他一個落處有何交
0800b08: 涉如是行履欲得大法無有是處必須把他家糟粕
0800b09: 洗得潔潔白白向寒巖深窟之下月冷藤蘿之前任
0800b10: 他鹿鳴猿啼鳥語花開耳不聞眼不見如枯木死灰
0800b11: 相似到冷冰冰地將者個無相的影子疑來疑去疑
0800b12: 到山窮水盡轉不得氣時一覷覷破然後紙上文章
0800b13: 口邊言語全無用處方知實際理地不立一塵今世
0800b14: 門頭不舍一法然後侍父母共妻兒以至迎賓送客
0800b15: 喫飯穿衣一切動用中表裏精麤與至道符合到恁
0800b16: 麼地無明妄想皆是大用大機市井山林悉可放身
0800b17: 放命道俗宜深究之。
0800b18: 囑御六張居士若論此事本來現成說個提持早已
0800b19: 埋沒了也那堪東語西話牽扯葛藤只貴自己用心
0800b20: 真切悟處自然透頂透底昔山谷居士參晦堂和尚
0800b21: 因聞木樨花香打失鼻孔後于黔南道上始知大善
0800b22: 知識老婆心切恩踰父母此是千古之下富貴不能
0800b23: 籠罩一個參禪的樣子御六居士信向此事殊為真
0800b24: 切自來同安茶裏飯裏未嘗斯須忘卻遂於本參話
0800b25: 頭上得個下落每於入室當機莫不清楚不惟有龐
0800b26: 老之遺風亦且有超方之作用是以臨別求索一言
0800b27: 故山僧援筆書此直教與山谷居士同一聲名庶不
0800b28: 負居士一番用心也囑囑。
0800b29: 囑公玉趙居士世尊於人天會上將正法眼藏涅槃
0800b30: 玅心付囑摩訶迦葉迦葉得之稱尊道貴惹得西天
0800c01: 四七東土二三南嶽青原石頭馬祖降旗大展露布
0800c02: 高懸四海魚龍望風歸向不期至臨濟被三聖向瞎
0800c03: 驢邊滅卻自此人人拍掌個個攢眉手眼通身救之
0800c04: 不暇直待笑巖門下憨山師翁曲垂方便時抑時揚
0800c05: 向多處添些子少處減些子猶且無人承當末後得
0800c06: 我顓愚先師赤身擔荷將金剛圈栗棘蓬向人天眾
0800c07: 前一齊拋出是以山僧因斯帶累三十年來覓一個
0800c08: 俗漢了不可得今日都內撞著個趙大郎與山僧眉
0800c09: 毛撕結聲氣相求左右逢源羅籠不住特以從上不
0800c10: 了因緣遂付之偈曰從來佛法無多子只要當人認
0800c11: 得真半月松梢君自掛何煩祖令不重新。
0800c12: 示夌子吳居士向上一著千聖不傳貴乎直下承當
0800c13: 不容絲毫擬議果能如是則有為法無為法覿體全
0800c14: 彰如來禪祖師禪一齊透過雲門乾屎橛拈向一邊
0800c15: 洞山麻三斤了無交涉白雲流水總是同參翠竹黃
0800c16: 花無非伴侶到與麼地隨方灑落在處逍遙任卷任
0800c17: 舒無拘無束或向柳巷花街歌風嘯月或從水邊林
0800c18: 下撫几揮琴或與朝堂卿相議政談仁或同里巷高
0800c19: 賢賡詩獻賦動靜閒忙語默居止莫不是自己常情
0800c20: 獨露大用現前不費絲毫勉強自然與佛祖同機聖
0800c21: 賢合轍其或不爾正好向毘盧頂上未生已前週匝
0800c22: 一回方可頂門具眼腦後見腮眼裏聞聲耳中見色
0800c23: 無方無向別行一路去也今有夌子吳居士江西浮
0800c24: 梁人早入儒門深遊聖學視五湖歸一握指大地為
0800c25: 一心昨于都城慈雲得接山僧更增信向一日焚香
0800c26: 皈依欲乞山僧一語以決生平大事山僧無可為言
0800c27: 特援筆書此以證將來之望耳。
0800c28: 示世勳龔居士本來玅體洞澈圓明不涉功勳豈通
0800c29: 凡聖兩儀未判之前毫無欠缺一氣纔分之後點沒
0800c30: 加添明明天地中隱隱乾坤內非人非境非物非心
0801a01: 能變能遷能收能放有時高高峰頂立有時深深海
0801a02: 底行有時鍼鋒上走馬有時芥孔裏藏身有時通身
0801a03: 無影像有時遍界露全軀觀之即色聽之即聲嗅之
0801a04: 即香嘗之即味觸之即覺思之即明若向眼耳鼻舌
0801a05: 身意上求之依舊識他不得古德云吾有一物上拄
0801a06: 天下拄地常在動用中動用中收不得是以山僧今
0801a07: 日特為舉似龔居士不妨閒空時用心斟究看他是
0801a08: 青是白是綠是黃審得停當那時將佛祖聖賢一串
0801a09: 穿卻更可與我臨濟門下作個護法的樣子勉之勉
0801a10: 之。
0801a11: 囑余門張氏夫人夫道之一字難言也明明日用中
0801a12: 展轉收不得了了六根門出入見不得隱隱乾坤內
0801a13: 上下覓不得昭昭今古間去取劃不得是得也非得
0801a14: 也非得之得是名實得天地得之不以為大蟭螟得
0801a15: 之不以為小日月得之不以為明山川得之不以為
0801a16: 久羽毛賴以飛翥鱗足賴以遊行有形之物藉以為
0801a17: 體無形之物恃以為靈在聖不增在凡不減人人本
0801a18: 具個個不無奈因自己志性偏枯妄生執著卻被無
0801a19: 明煩惱人我貢高使得七顛八倒以致苦海波中頭
0801a20: 出頭沒勞我大覺金仙離兜率入皇宮登雪山陞寶
0801a21: 座說法四十九年談經三百餘會費盡多少機關豈
0801a22: 知一點也用不得須知此事要在截斷凡情不通聖
0801a23: 解搏熱火燧如案上冰輪步太阿鋒似街前坦道所
0801a24: 以各各當人于一切處得大自在得大受用得大解
0801a25: 脫得大安樂到與麼地于其中間覓生亦不可得覓
0801a26: 死亦不可得覓染亦不可得覓淨亦不可得覓名亦
0801a27: 不可得覓號亦不可得覓四大五蘊世出世間一切
0801a28: 法亦不可得此不可得亦不可得譬為虛空體非諸
0801a29: 相不拒諸相發揮一莖艸作丈六金身將丈六金身
0801a30: 作一莖艸七縱八橫千變萬化左之右之無施不可
0801b01: 豈不光明俊偉者哉斗所余護法昔任江西籓司信
0801b02: 向法門捐脩祖剎於山僧處得明己已躬大事今其夫
0801b03: 人張氏亦留心此道求決生死工夫山僧亦為開導
0801b04: 授以本參話頭不久之間得個下落故山僧不敢負
0801b05: 其來機仍書此卷法名旋徹以作千秋之懸記佛祖
0801b06: 之道源也珍重。
0801b07: 
0801b08: 
0801b09: 
0801b10: 法璽印禪師語錄卷第六
0801b11: 
0801b12: 　湖州府烏程縣正堂信官高　歸安縣正堂
0801b13: 　信官何仝心捐刻
0801b14: 　法璽印禪師語錄卷一之六計字參萬八千
0801b15: 　三百十三個該銀貳拾貳兩九錢九分仰祈
0801b16: 佛力福被人民闔衙俱沾般若之光大地悉受
0801b17: 　菩提之潤謹意
0801b18: 　康熙十五年四月　　日楞嚴藏經坊附板
