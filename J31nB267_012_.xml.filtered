0618b01: 牧雲和尚嬾齋別集卷之十二
0618b02: 東吳　毛晉子晉　編閱
0618b03: 鄂州　記室智時　較訂
0618b04: 詩丁之一棲真時之一
0618b05: 登雪竇山
0618b06: 茲山登歷已巳多年極目峰巒尚宛然記得路從亭子
0618b07: 入仍看塔向嶺頭懸寒崖瀑布晴飛雪古澗珠林晝
0618b08: 吐煙盤結艸菴呵佛祖同條今喜振三玄
0618b09: 尋雪竇顯禪師塔蹟
0618b10: 竹塢入何僻松門轉更幽真身成瓦礫靈塔倒山丘
0618b11: 且復隨他去其能使客遊五丁開蜀路夢想笑金牛
0618b12: 題珠木林
0618b13: 乳峰行不盡又復上雲梯古廟香爐冷深林小鳥啼
0618b14: 參差玩苔石清淺見沙溪到此多幽興從來未有題
0618b15: 西阬
0618b16: 阡陌何年闢深雲有力耕瓦樓藏茂竹水碓踏香粳
0618b17: 婦子嬉嬉過牛羊隊隊行桃源疑便是避世可無名
0618b18: 從下雪至上雪
0618b19: 山梁界天際石澗響煙嵐路轉數十八客遊偕兩三
0618b20: 寺荒雲不壞僧老話如憨古佛嗟無色頹然坐竹龕
0618b21: 遊隱潭
0618b22: 應為巨靈鑿兩崖千丈分奔騰泉自落叫笑客同欣
0618b23: 劈面飛寒雨盤溪湧活雲野花誰箇種上下吐奇芬
0618b24: 新霽登妙高臺
0618b25: 艸際露猶濕巖臺雲不遮峰多來秀色溪盡見人家
0618b26: 陟險身安寄憑高興自賒山僧方洗缽留坐喫新茶
0618b27: 當午坐千丈崖看瀑布有五彩色
0618b28: 松下自無暑崖前坐亦安忽奇飛瀑色中帶彩光寒
0618b29: 似雪何從染隨風非一盤臨深誡童子直下好生看
0618b30: 自百步街至千丈崖底
0618c01: 仄徑自空下當前虎跡交日光沉峻壑人影入深茅
0618c02: 瀑卷疑飛霧潭幽駭伏蛟拄筇看不厭閒把石頭敲
0618c03: 散步至御書亭
0618c04: 梅雨驟然歇山堤便可行不須勞遠步足以散閒情
0618c05: 筍客中亭憩村牛西澗耕往來偕竹杖風味少人爭
0618c06: 新秋自雪竇山赴棲真即事九首
0618c07: 安居乳寶夏初回報道梧山命急催因向海濱飛錫
0618c08: 杖誰堪荒院滿蒿萊聖僧漏盡猶經雨古佛無光亦
0618c09: 上苔獨有空樓多受用推窗日日看潮來
0618c10: 其二
0618c11: 法堂鐘磬久無音青草剛然一丈深此箇宗乘誰解
0618c12: 唱一時衲子會如林丹山威鳳來投木碧海獰龍也
0618c13: 作霖體露金風藏不去高梧無影覆千岑
0618c14: 其三寺志已巳失山鄰云聞之祖上寺創于天福朱梁時也開山名巖長老山名高梧地名棲鳳故宋世名棲鳳院　國朝洪武賜額
0618c15: 棲真禪寺又故老云創始於梁至唐名棲鳳院梁是蕭梁天福疑天監按孫僑作棲真寺僧堂記自稱平江府吳縣尉僑應是宋人
0618c16: 則棲真之名宋時早著又普同塔石接引佛像係宋宣和四年裝造其時稱住棲真乃賜紫沙門處靈又按五燈會元明州瑞巖石
0618c17: 窗法恭禪師郡之奉化林氏子於棲真院下髮受具往延慶講下一夕誦法華至父母所生眼悉見三千界時聞風刺剌棕櫚葉聲忽
0618c18: 然有省棄依天童宏智始明大旨凡當世弘法者悉往咨決出任能仁光孝瑞巖然石窗亦宋時人則寺在宋世已巳稱棲真唐名棲
0618c19: 鳳或有之矣天監豈亦誤傳天福據是則開山果在蕭梁之世乎。
0618c20: 聞道開山監福間徽公長老頗辛艱名彰棲鳳傳天
0618c21: 下山若遊龍臥海灣香火千秋曾不斷兵戈五季只
0618c22: 如閒何朝特錫棲真寺東浙禪林亦壯顏
0618c23: 其四破殿右有古碑一座上去一角讀其文乃左迪功郎新平江府吳縣尉主管學事孫僑所作棲真僧堂記也記稱吳之洞庭山
0618c24: 有慧日禪師者住翠峰寺僑總角時即獲見之應四明郡守龍學趙公之命來赴棲真時寺已巳弊師至愕然曰寺敗若是我何以弘
0618c25: 祖道安方來修造懷辯有感而起募新僧堂請經藏置長生庫時大丞相魏公與禪師善休居小溪雖百里恒相過從結方外交論
0618c26: 出世法其時瞻僧皆藉海田故碑之陰上鐫開涂田文下勒諸助緣姓氏文雖斷續味其採用禪典句意甚深似古尊宿筆後有惟
0618c27: 清二字比前文差小或作者之諱乎珪璋不全深為惜之　又余考五燈會元第十二卷南嶽下十世蘇州洞庭翠峰慧月禪師僧
0618c28: 問一花開五葉結果自然成時如何師曰脫卻籠頭卸卻角馱曰拶出虛空去處處盡聞香師曰雲愁聞鬼哭雪壓髑髏吟問和尚
0618c29: 未見谷隱時一句作麼生道師曰步步登山遠曰見後如何師曰驅驅信馬蹄慧嗣襄州谷隱聰聰嗣首山念今碑戲慧日日與月
0618c30: 字不同而同往蘇州洞庭翠峰亦奇矣。
0619a01: 翠峰和尚記吳人慧日高懸炤海濱碑立殿隅摹偉
0619a02: 續道交方外識名紳涂田久廢何須問經藏空來亦
0619a03: 太貧恰稱我宗無一字入門便棒令行新
0619a04: 其五載考功澳製棲真寺疏略云石宵恭禪師提唱宗風弘法海內雖奪席曹洞實受具棲真則棲真同賢聖之藪不徒惜旃檀面
0619a05: 作功德海云云此出考功杜曲集又百丈清規兩序章稱監寺之職不易充必如楊岐之輔慈明石窗之贊宏智然石窗嗣法宏智
0619a06: 燈錄分明但下髮受具時不知棲真謙為和尚也。
0619a07: 受具棲真有石窗宗風提唱播湖江宰官筆下重流
0619a08: 出曹洞門中舊合腔曾向長庚監大寺力扶宏智建
0619a09: 高幢芳規百世傳無已巳追步楊岐未有雙
0619a10: 其六斲碑之陰載開涂田助緣姓氏余初不經意因禪者捐出乃再閱之中一行云住天童比丘法為施財若干夫法為禪師乃天
0619a11: 台鮑氏子嗣宏智覺繼席天童為第十七代住持與石窗恭為昆仲蓋宋世一大宗師也石窗既從棲真剃染寺開涂田法為出手
0619a12: 相助斯蓋因昆仲之間聲氣相應無足疑者獨其間助緣有稱廣慈大師者有稱德雲大師者至法為禪師以住天童比丘稱之登
0619a13: 其時住棲真者居然以先輩自視歟碑之跋語云煙渚光中地藏家風益振落星影裏雄峰大蹤全彰信亦尊宿之語氣矣或即所
0619a14: 謂慈日禪師也耶。
0619a15: 大家出手共開田太白梧峰無間然禪苑一燈聯伯
0619a16: 仲法門此義薄雲天名鐫白石尊前哲韻出青霄望
0619a17: 後賢囑語山靈勤守護此碑末世正須傳
0619a18: 其七故老向余云此寺近代出一禪師名元凱本處人悟道後向外開堂一云姓林氏余於法堂後散步果見一塔頂石上鐫林長
0619a19: 老而無元凱兩字憶昔石窗恭亦姓林氏因傷今懷古周視僧隴所謂元凱者乃於殿梁隱隱見之。
0619a20: 元凱禪師本地兒相傳里老口頭碑出家此寺能超
0619a21: 悟開法他山遠白椎或道姓林難遽考雖存塔樣尚
0619a22: 懷疑竹陰閒佇封苔石燈錄無脩莫可知
0619a23: 其八破殿中有石佛一尊高二尺餘示接引相足憑蓮花花下石分六面雞云大宋國明州奉化囑忠義郊棲鳳管落星里下宅中
0619a24: 保居住清信弟子李壽裏造供普同塔上永為四眾瞻檀作植福之因字甚端楷末云宣和四年五月十五日住棲真禪院賜紫沙
0619a25: 門處靈謹記予詢老僧及鄰叟普同何在無知者或指案山西云莫便是今呼為塔山岡耶。
0619a26: 未識何山是普同移來石佛紺雙瞳出身幸是宣和
0619a27: 際寄跡今於古殿中不倦接人常放手快談實相已巳
0619a28: 摩胸處公稱是住山老賜紫名應達九重
0619a29: 其九故老又云在前祖師時此寺有千僧共住余問祖師名甚麼荅云我生不見上世相傳如此說耳又云三十年前寺僧尚富有
0619a30: 田有牛車土窯亦業海取魚有大船兩隻為不修行有人來通索寺漸敗僧漸絕了余不覺長嘆因試學人僧貧乃能學道佛豈虛
0619b01: 言也哉。
0619b02: 青嶂昂藏雲忽飛碧林蓊鬱鳥常依道場信有千年
0619b03: 遠法座曾經萬指園竹樹幾因人起倒酒腥殊減佛
0619b04: 光輝無求自古沙門行那可揚帆去取魚
0619b05: 棲鳳沈傳中文學中秋日招遊天門山橫山菴
0619b06: 作時同雪監院鑑機慈恩德明慧光南臺
0619b07: 瑞明懋卿諸道侶
0619b08: 秋水及時至苔磯沒舊痕欲闚鷗隱處先訪鳳棲村
0619b09: 蔬茗高情洽衣冠古道存好山多在望開闢喜天門
0619b10: 過天門山一名蜃樓門一名獅子口
0619b11: 潮驚獅作吼日炤蜃成樓幻境留千古僊遊寄一舟
0619b12: 櫓聲催白浪雲色掛清秋回望環谿水從茲出海流
0619b13: 上橫山菴
0619b14: 四面無行路支筇到上方茶園新藝綠松葉自生香
0619b15: 登岫秋何遠倚窗風更涼匡床聊一臥徐步看斜陽
0619b16: 從橫山乘月晚歸
0619b17: 落日松風動同行盡索衣下山潮接響轉徑樹生輝
0619b18: 人影平沙坐波光遶幔飛大觀滄海上滿載月明歸
0619b19: 題棲真碑誌
0619b20: 巍巍高梧山蕩蕩棲真寺千年奠海濱丹鳳曾翔止
0619b21: 澗壑殊奧深砂土亦靈異宗風彙緇英特隆於宋世
0619b22: 乃知一祖庭介茲三佛地慧師翠峰來經藏手親置
0619b23: 僧堂吐風月涂田拓煙渚高談出世法丞相乃深契
0619b24: 傑出石窗恭本鄉姓林氏作記孫迪功自稱吳縣尉
0619b25: 而我亦吳人此來明州住往事猶目前得讀古碑記
0619b26: 夜榻環漁燈秋窗見村市臨風懷二師為拈第一義
0619b27: 佛殿今當陽山門舊西峙物情悲變遷覺地何終始
0619b28: 法鼓試復鳴魚龍曷能睡滄波日涵空濤聲捲山翠
0619b29: 白雲若無心峰頭自遊戲為語南參人識此西來意
0619b30: 寄懷法海寶慶白雲三大師四首
0619c01: 福泉一滴最清涼二十年前取次嘗彈指頭顱今老
0619c02: 大再遊期在菊花黃
0619c03: 一別三年指一彈剎竿雖近見還難秋林且待濃霜
0619c04: 落過嶺來看楓葉丹
0619c05: 海濱埋跡類飄蓬北望音書斷塞鴻日據高梧思好
0619c06: 友白雲峰頂正秋風
0619c07: 斗室春風坐不消新茶對啜好香燒只今清夢還相
0619c08: 憶翹首香巖木葉飄
0619c09: 初冬送雪監院同顧虛谷邑侯遊天台
0619c10: 孤村木落野田晴策杖天台踐夙盟華頂霞飛粘綴
0619c11: 缽石梁雲起護行旌青山盡入重遊句滄海難禁遠
0619c12: 眺情仙尉幸同疏世味綸巾霜葉聽秋聲
0619c13: 開爐日酬示范遵甫
0619c14: 一山三面水千古二時潮竿木隨雲至霜鐘帶月敲
0619c15: 林荒徵舊案堂冷悵前朝海鶴鳴何意清聲徹九霄
0619c16: 除夕懷及門諸子
0619c17: 一身天地更無雙何意南來建法幢雪竹忽低驚歲
0619c18: 暮瓶梅聊插影山窗音書久絕非忘友鄉國遙思但
0619c19: 隔江松火滿爐深夜坐寥寥只聽吠村厖
0619c20: 初春寄懷空林大師於大陽山
0619c21: 春山伐木響丁丁跨澗能無憶友生一種風流餘本
0619c22: 色十年傾倒聚長庚匡徒慚我多呈拙懷寶輸君不
0619c23: 自輕此日看雲眠絕頂梅花應為寫高清
0619c24: 過甑篦山菴
0619c25: 梅花樹下結柴扉僧起松窗露已晞空裡飛禽曾寫
0619c26: 跡崖前走馬未迴機其山勢若奔馬故云一凹深竹山消暑幾片
0619c27: 流雲天解衣滄海茫茫時入望翻嫌長者轍來稀
0619c28: 清明日沈傳中文學以詩惠艾餈步韻荅謝
0619c29: 山蝶穿花粉翅紅溪翁插柳野冠鬆煙於此日稱相
0619c30: 禁艾不三年喜建功冷味自知春意及深藏未許鼠
0620a01: 身通杏村何處能沽酒幽鳥隨人噪晚風
0620a02: 登伏獅巖
0620a03: 危峰仰面落懸泉恍惚肩輿欲上天石磴直尋飛鳥
0620a04: 外山花冷綴險崖邊夕陽下嶺人何小春靄凌空杖
0620a05: 己已仙笑撫菴前臥獅子金毛卻染碧蘿煙
0620a06: 立夏前三日倪伯屏司李招遊柏香巖龍潭之
0620a07: 勝
0620a08: 澗道相期拄策行角巾藤笠曉風清重巖映日猶寒
0620a09: 色深壑留春獨鳥聲捫壁探奇高士興枕流忘倦野
0620a10: 人情潭龍莫怪噓雲霧正待為霖潤遠耕
0620a11: 登舒濱吾印心閣有序
0620a12: 森羅及萬象一法之所印此黃面老子語也而法
0620a13: 即心焉是故西來諸祖寶筏迷津開闔鼓舞無非
0620a14: 以心印心不立文字濱吾居士昔與吾友淑之禪
0620a15: 師遊賓主歡洽水乳相入蓋于茲閣矣二十年後
0620a16: 余獲登焉蒼山白鳥平疇遠風心即法也其閤也
0620a17: 乎心印印心眷仰舊遊不無西方美人之思。
0620a18: 南山時入望此閣何高閒煙雨村犁出薰風麥穗刪
0620a19: 快登居士榻劇論祖師關揮麈塵良朋遠空悲夕鳥還
0620a20: 詩部丁之二棲真時之二海濱春詠
0620a21: 無懷道者春日載陽山遊忘倦即所見聞與范子
0620a22: 同賦。
0620a23: 山行見新桃二首
0620a24: 隄上春猶淺山中早自開偶逢驚異色斜立傲疏梅
0620a25: 喜極因思折宜家不問媒桃源有千樹曾見幾人來
0620a26: 二
0620a27: 倚竹非經雨臨崖半怯風葉身呈小綠花面醉微紅
0620a28: 以在他山見方將過客同春陰行不盡曲曲有溪通
0620a29: 鷂子磯閒坐觀採苔者二首
0620a30: 海面連山是春光抱石磯人方爭利涉鳥獨愛閒飛
0620b01: 濯濯無黽手生生似採薇弄潮歸去晚斜日漾寒輝
0620b02: 二
0620b03: 洲渚白盈盈春潮綠暈生持竿行海上地底入雷聲
0620b04: 舟網將何事陶漁亦古情快心看俊鷂一抹過滄瀛
0620b05: 折古柏枝如劍
0620b06: 總是山中木何年獨到今冰霜磨老骨日月剩堅心
0620b07: 在手俄成劍揮空解作吟至剛吾得見天下更何尋
0620b08: 菜花
0620b09: 一片春前種山廚未肯將初深楊柳綠忽肖菊花黃
0620b10: 小圃堆層錦疏籬出遠香游蜂先我至咂採鬧嚷嚷
0620b11: 隔山見梨花如雪二首
0620b12: 獨立何高潔無庸淺近看青雲留一種蒼竹映千竿
0620b13: 素豔明春日和風落盡寒桃紅兼李白微笑不相干
0620b14: 二
0620b15: 數枝脈脈露崔嵬一水盈盈磊石堆山起綠煙園客
0620b16: 賞春催黃鳥引朋來爰知佳樹難投李只擬空山又
0620b17: 放梅冰雪為肌當月下藐姑仙子御風回
0620b18: 聞金聲二首
0620b19: 春時行殺令商氣結玄陰空谷唯清籟何宜傳此音
0620b20: 忽驚孤鳥落坐失長松吟子亦忘機者翩然生戒心
0620b21: 二
0620b22: 村翁春賽社童子夜曾鳴金木猶前物歡憂各一聲
0620b23: 深山難避亂上世亦談兵何得雲霓若將軍致太平
0620b24: 范子為余述古澗奔流之勝因與同往
0620b25: 於水獨何取愛山終日行無人知此澗因子得深情
0620b26: 把手村花遠出門天宇清小橋纔轉過一路有春耕
0620b27: 幽澗坐
0620b28: 泉流石不平奇響此中生偶坐得物理爽然知禹行
0620b29: 小潭牽藻潔陰穴出魚腥已巳向水邊語不聞崖上聲
0620b30: 就鄰菴乞茶
0620c01: 水石坐來久不知山日斜流觴思逸事乞茗問鄰家
0620c02: 直與涼詩肺疑來取瀑花一杯三代味幽澗興何涯
0620c03: 綠楊垂絲颺風
0620c04: 艸木各有態未如新柳姿繫情凡種種拂面一絲絲
0620c05: 卻立餘花外猶堪遠望時春風何不定柔綠恐難支
0620c06: 看野燒
0620c07: 山髻若青螺炎炎當奈何苦無流水引漫作大風歌
0620c08: 野鬼避霜竹春蟲冒土坡新條煙外綠臘月未燒多
0620c09: 望桃花阬樵採
0620c10: 流水一峰隔仙源與世分煙深樵採徑風送鹿麋群
0620c11: 草動來青壑花開掩白雲雙松垂側影紅日未當曛
0620c12: 海隄有數牛晚歸
0620c13: 白鳥下青煙花明夕照邊野牛同四足村舍遶孤泉
0620c14: 爾牧歌童子吾心寄太玄芳洲無客渡潮水自當前
0620c15: 二鴉搏一鷹十五首
0620c16: 海上煙簑冷山中春屐幽倚筇看鳥戰拂袖引邊愁
0620c17: 野艸青當眼垂楊綠過頭天心何日定薄暮起村謳
0620c18: 二
0620c19: 春月當孳尾山禽卻振翎同群非見嫉有技且相形
0620c20: 莫訝朋俱進從知眼甚靈到頭無甲棄縱影入青冥
0620c21: 三
0620c22: 冷地無旗鼓平空奮羽毛臨危曾自悚決勝仗同袍
0620c23: 三戰青山動孤騫碧漢高長風為作氣萬壑怒松濤
0620c24: 四
0620c25: 眼射青山日翎生碧樹風侮予民或敢樂戰爾何功
0620c26: 狡兔中林肅雞群四野空不施牙爪利為惜羽毛同
0620c27: 五
0620c28: 疆禦曾無對戎衣賴有雙偶然逢野戍大戰截春江
0620c29: 稍退彰吾伏旋攻扼彼降喬松當大路倚作碧油幢
0620c30: 六
0621a01: 山缺啣紅日天空蕩白雲閒鷗多冷夢飛鳥戰奇勳
0621a02: 塞北烽煙接江南草樹分翕張麾遠敵獨羽勝三軍
0621a03: 七
0621a04: 朱纓天外颺赤幟海陬逄畫刻傳高令春山擊遠鐘
0621a05: 一毛雖未掠兩犯似難容薄伐將投北青林勿見蹤
0621a06: 八
0621a07: 飛勇從來著干城孰可圖風威行自遠野戰古來無
0621a08: 猾羽疲奔命忠勳議剖符似聞春塞捷鈴索共傳呼
0621a09: 九
0621a10: 孤影薄雲漢頹然念所膺輔仁焉不學階亂乃隨朋
0621a11: 天地生翎爪封彊寄股肱汝巢吾直搗厥志敢相承
0621a12: 十
0621a13: 最惜枋榆技戲將雲翮摶風前生再得爪下命幾完
0621a14: 跼蹐身毛短飛鳴艸樹寬先王非好殺于此誡兵端
0621a15: 十一
0621a16: 咨爾昏林種翻飛介兩儀羽毛雖共稟手眼未同奇
0621a17: 遽也行無遜何哉莫我知低佪今自取失志未應悲
0621a18: 十二
0621a19: 世方多難事鳥亦起爭長結陣清風上興戎道路傍
0621a20: 頡頏高就下顛倒弱凌強為問機先者何時卻反常
0621a21: 十三
0621a22: 克敵兵何恃攻強奕自投煙雲開壘壁艸木化戈矛
0621a23: 天定人難勝驕成物共謀永懷淝水戰鞭欲斷江流
0621a24: 十四
0621a25: 舉世聞多亂空飛也自危爰知矰繳近請學戰攻奇
0621a26: 草顧明王佐鷹揚帝者師黎民今正溺待援復為誰
0621a27: 十五
0621a28: 仁者聞無敵鷹揚豈渭濱七旬苗眾格一旅禹功新
0621a29: 庶矣多方士猶然三代民何當文化洽飛鳥篤親親
0621a30: 前題
0621b01: 古澗冰消綠長林花放紅薄遊方在野飛鳥忽爭雄
0621b02: 乍起青山斷橫翔碧落空翼張風在下眼疾草無蒙
0621b03: 伯仲看偕作軒騰笑不同戾天才一抗控地亦云窮
0621b04: 頓挫鋒前勇誰居殿後功枋榆聊定息毛羽各疏通
0621b05: 圖捷籌重畫殲強志豈終物微存義正事細取材公
0621b06: 黑甲聯為援丹心向若忠壘邊逢社燕塞上值歸鴻
0621b07: 以類宜無犯均飛忍見攻好生天意順問陳聖心恫
0621b08: 世運衰庸武禽機效即戎飛潛原應化休咎可徵躬
0621b09: 戈甲今盈北衣冠盡避東下民嗟踽踽上帝視瞢瞢
0621b10: 禎瑞藏威鳳玄黃兆亢龍丘隅爭血氣山海限樊籠
0621b11: 浩歎吟春澤長歌度晚風鷹揚非渭水雉雊在殷彤
0621b12: 願十文明治無欺蟲鳥聰古來蠻觸氏皆入戰圖中
0621b13: 詩部丁之三棲真時之三
0621b14: 長夏吟九十四首
0621b15: 空山收足永日無聊觸物感情匪同木石姑煩筆
0621b16: 楮用遣遐心。
0621b17: 高梧峰上少人行一望煙巒在檻楹野艸燒來依舊
0621b18: 綠就中樵斧日丁丁
0621b19: 山南一片小松林春日梅花與客尋放下蒲團閒話
0621b20: 久歸來香氣滿衣襟
0621b21: 茅堂之後小山巔北有高山隔稻田楓樹秋深紅葉
0621b22: 好竹陰曾掃枕頭眠
0621b23: 竹筧流泉接到門老梅香落幾枝存主入引我春山
0621b24: 曲手把琅玕帶笑捫
0621b25: 桃花阬下古精廬風雨漂搖歲月餘我欲放情天外
0621b26: 住白雲滄海眼前虛
0621b27: 火燒松樹勢如龍山徑崔嵬不易通門外石魚多變
0621b28: 化天晴常臥雨聲中
0621b29: 澗陰徒步興無涯春雨多寒暗晚霞古墓低低看姓
0621b30: 氏便將柏劍取桃花
0621c01: 三春風景不多時李白桃紅儘可思曾記看泉幽澗
0621c02: 坐得偕好友賦新詩
0621c03: 清秋蓬烏果清奇弱水無多一浪馳海月忽浮光萬
0621c04: 里驚看卻怪下山遲
0621c05: 懸崖千丈玉龍飛下有澄潭到者稀兩岸奇花香噴
0621c06: 鼻開來曾未見朝曦
0621c07: 雞犬牛羊放白雲珠林鬱鬱鎖溪芬山家便是仙人
0621c08: 宅何必桃源讀舊文
0621c09: 溪上平田掠晚禽池邊喬木抱春陰莊嚴好個青山
0621c10: 寺卻怪無僧擊磬音
0621c11: 樓閣天開隔世塵戶庭花放寂無人白雲紅日青山
0621c12: 裏飛鳥驚弓落澗濱
0621c13: 層峰深入看龍潭到得龍潭野興酣搬石為爐煮茶
0621c14: 筍白雲不厭老僧談
0621c15: 巖崖蔽日霧難晴趺坐潭邊水若腥怪石為門鎖靈
0621c16: 氣老龍常到海中行
0621c17: 巖高潭小水清清石窟何年刻削成一說此潭通到
0621c18: 海點來竹杖也生驚
0621c19: 青山無盡白雲堆躡屩春殘探友來自惜天台路行
0621c20: 半不曾看得石梁回
0621c21: 海上潮來萬馬奔分流過閘響猶存花時送客還相
0621c22: 憶一路長隄被水吞
0621c23: 八月潮頭大似山天門擁入莫能關平空白練鋪秋
0621c24: 島夜半乘槎有客還
0621c25: 負暄冬日上山南坐地班荊興也堪極目峰頭俱白
0621c26: 雪獨餘萬頃海天藍
0621c27: 秋林木落見村疏臘月千山草盡枯日日投筇賞盤
0621c28: 谷拾來松子夜燒爐
0621c29: 歲暮居山不自貧霜天種菜喜成疄村牛隊隊來偷
0621c30: 喫兩角穿籬不畏人
0622a01: 嚴霜夜半落茅簷斗室烘爐下煖簾要卜明年豐稔
0622a02: 兆深更再點燭花占
0622a03: 鄰菴清磬碧山凹晴日和風去走遭道侶相逢留晚
0622a04: 話村燈廟火鬧元宵
0622a05: 滄海流雲過眼空春波瀰瀰動微風看他白鷺飛還
0622a06: 沒多少閒情顧盻中
0622a07: 觀魚何處是濠梁偶立苔磯寓意長野店梅花開未
0622a08: 落山村人為補船忙
0622a09: 桁索遙牽海面開漁家春水浣春苔平沙晏坐巖根
0622a10: 寂殷殷雷聲腳下來
0622a11: 泥涂螃蟹樂天真穿穴何曾問水濱信足橫行雙眼
0622a12: 突一聞人語解藏身
0622a13: 風颺陶煙裊翠微海村閒步淡春暉白鷴飛上黃牛
0622a14: 角冷看行人各自歸
0622a15: 墓門鬱鬱覆黃花何世師僧此認家松梵不流泉下
0622a16: 韻竹陰猶護一袈裟
0622a17: 水田咯咯沸蛙聲山寺寥寥獨掩清時節又當芒種
0622a18: 了故鄉何在望南屏
0622a19: 日長林下有餘閒護得新篁放綠顏只恐抽梢透高
0622a20: 閣一時遮我面前山
0622a21: 嫩竹初成粉籜垂團團繞屋似新籬山鄰盡道今年
0622a22: 盛經過溪邊仔細闚
0622a23: 樓外陰濃不見人籬邊艸盛已巳忘春孤筇嬾出清溪
0622a24: 上虛室焚香自掃麈
0622a25: 黃鶯兩箇雨中飛鳥鵲催群野外歸坐對青山少心
0622a26: 事看他物物領清機
0622a27: 生平不善把鋤頭說著開田早見愁秪有瓜園圖菜
0622a28: 喫要煩鄰叟借耕牛
0622a29: 朝來乞麥送僧行梅雨疏疏不肯晴步出雲堂遣清
0622a30: 畫卻欣簷畔有泉聲
0622b01: 村村流水送桃花怪殺居山事似麻摘得松花忙晒
0622b02: 筍又呼童子做新茶
0622b03: 蔥菁竹樹小山邊多少閒禽噪晚煙細聽含情惟布
0622b04: 穀催來山水滿山田
0622b05: 山窗松鼠不時闚翻我瓶盤也太奇更有一分伶俐
0622b06: 處倒懸頭尾剝棕櫚
0622b07: 埜田麥秀潑薰風碧浪層層到眼中一月已巳前春未
0622b08: 去峰頭都醉映山紅
0622b09: 雨過溪亭有客休綠雲一片隔山浮不知村犢誰家
0622b10: 放喫我青青小麥頭
0622b11: 飯後山樓睡復醒坐來身倦且經行寺門喜得人來
0622b12: 少只聽前山打麥聲
0622b13: 南風窗牖快生涼坐覺階前日影長萬綠蒙茸山殿
0622b14: 暗出門猶有野花香
0622b15: 鄉村耕稼各爭先新水涓涓白滿田犁耙不停牛足
0622b16: 苦蛙聲叫起綠楊煙
0622b17: 黃梅天氣插秧齊薄霧漫漫遠近迷昨夜晴來今又
0622b18: 變青山移去曉窗西
0622b19: 無意看山坐夕陽檻邊高樹結蒼涼幽禽百囀還梳
0622b20: 羽側立闚人不過牆
0622b21: 青山落日樹頭紅樹外青山復幾重紫翠朦朧炫人
0622b22: 眼當窗最愛兩尖峰
0622b23: 山路盤盤碧海連寺門長日綠陰邊沙隄潮退鳥閒
0622b24: 立負擔有人來市鮮
0622b25: 漁燈入夜滿灘紅一幅蒼山露氣中千古畫圖人未
0622b26: 賞天然留我住山翁
0622b27: 東峰月出靜巖臺林影橫斜拂地來臥聽漁船何處
0622b28: 放隔山深夜打鑼回
0622b29: 近海人家業海多科頭遊戲醉時歌今年已巳了旗牌
0622b30: 稅一任揚帆向白波
0622c01: 一網牽來有萬魚蒼蒼生物意何如村翁自信為漁
0622c02: 好不厭腥風染屋廬
0622c03: 漁村蠶月少閒遊童稚奔忙喜上眸何必讀書然後
0622c04: 學割鮮纔歇便調牛
0622c05: 躬耕五畝待秋成那及漁簑十日程自古魚鹽天下
0622c06: 利阿誰不願海中行
0622c07: 魚行滄海鳥行空天壤飛潛各抱聰在昔何人造網
0622c08: 罟錦鱗蒼翮被牢籠
0622c09: 萬尾隨潮自泳遊不期深水有綸鉤重淵已巳出無沾
0622c10: 潤圉圉洋洋不可求
0622c11: 生魚有饋畜之池取疊如山忍見欺只為鄉風傳習
0622c12: 慣船歸歡喜插雙旗
0622c13: 空裏樓臺蜃氣成大洋歌笑海風腥失身便到魚龍
0622c14: 口何似青山學耦耕
0622c15: 青山深處有柴燒碧澗清涼可掛瓢曾遇仙人採奇
0622c16: 藥茯苓根上長新苗
0622c17: 陟彼西山學采薇春深蕨老杜鵑肥煙霞回首無多
0622c18: 遠途路茫茫不早歸
0622c19: 雨後輕煙拂緣蘿朱門有客不來過山中日月閒消
0622c20: 受春掃松花夏剪荷
0622c21: 古澗青松老白雲風聲十里便相聞此聲那可傳君
0622c22: 聽洗耳河濱待夕曛
0622c23: 丹壑青崖覓紫芝凌風先唱步虛詞將期海外來仙
0622c24: 客同入壺中醉酒卮
0622c25: 廣陵一曲世無彈天下知音自古難昨夜蒙頭坐幽
0622c26: 閣忽成清夢跨青鸞
0622c27: 錦琴玉瑟畫堂張帶礪河山汾水陽蝶夢杳然隨物
0622c28: 化兕觥不祝壽無疆
0622c29: 萬花簇簇御樓春宮闕巍峨倚北辰為鑒世間歡不
0622c30: 久乘龍白日九天賓
0623a01: 六龍御世紀軒皇八駿馳驅狩大荒採得珊瑚為寶
0623a02: 玩十洲三島近扶桑
0623a03: 六王已巳畢偃干戈函谷關開王氣多突出阿房三百
0623a04: 里神仙樓閣更無過
0623a05: 海上求僊事渺然紀功刻石遠巡邊卻于沙漠防胡
0623a06: 患高築長城萬里堅
0623a07: 昆明池上武功成承露盤中長五莖紫氣騰騰隨羽
0623a08: 扇西來王母酒雙行
0623a09: 赤壁旌旗一夜燒舳艫千里亦寥寥英雄萬古不平
0623a10: 恨銅雀臺邊魂莫招
0623a11: 強秦一掃赤蛇威蜂起黃巾馬似飛銅駝又見投荊
0623a12: 棘行酒青衣淚暗揮
0623a13: 天子尊銜上道君璽書燦燦琢靈文神仙只願登廊
0623a14: 廟金革何期起塞雲
0623a15: 花石爭奇艮嶽頹角聲一起禁門開可憐二輦蒙塵
0623a16: 去只有孤鴻帶信來
0623a17: 楊子江心矢石堅朱仙鎮上鼓聲填天驕自己巳摧心
0623a18: 膽忽見書生揖馬前
0623a19: 滄海長江一帶看乘輿南渡駐吳巒傷情末後冬青
0623a20: 樹白骨纍纍黃土攢
0623a21: 道喪春臺不可求天崩真抱杞人憂藐姑山上逢仙
0623a22: 子彼黍離離歎莫收
0623a23: 漆吏芒乎嘆有生真君咄咄受成形有涯隨著無涯
0623a24: 殆今古彌傷達者情
0623a25: 冥靈五百作春秋松柏無凋且見羞更有古皇甘露
0623a26: 藥王喬亦視等蜉蝣
0623a27: 耕田鑿井古元元野鹿標枝各不言揖讓唐虞已巳多
0623a28: 事避秦嗟入武陵源
0623a29: 伏羲一畫是非鋒奇偶陰陽變吉凶搔首碧雲頻悵
0623a30: 望晚雷何起過前峰
0623b01: 夏雲變幻自多奇一片遙飛野水湄春雁已巳歸花事
0623b02: 冷何來樹上兩黃鸝
0623b03: 雲漢昭回在上天山川滌滌告群賢宣王俯仰悲心
0623b04: 事甘雨何時錫土田
0623b05: 百越山川掌上圖臥薪嘗膽欲闚吳功成已巳雪君王
0623b06: 恥明月清風在五湖
0623b07: 沛澤提刀斬白龍圯橋孺子起雲從仙機早自投黃
0623b08: 石辟穀何關學赤松
0623b09: 一箭飛書戰氣沉蒼生並受福何深翩翩東海能高
0623b10: 蹈好爵何能縻予心
0623b11: 金馬門前寄一官滄波曾見幾回乾滑稽談笑移人
0623b12: 主不事硜硜奏疏煩
0623b13: 垂簾市井乃知微凶吉聊談畫掩扉仙眼固知來玩
0623b14: 世持來一石識支機
0623b15: 五月羊裘正耐寒快聞炎火復長安客星帝座真知
0623b16: 己巳堯許相忘兩足端
0623b17: 三分鼎足定茅廬王業偏安敢逸居出師未保收全
0623b18: 捷悲惋臨岐一紙書
0623b19: 新亭片語旯風儀淝水閒爭一局棋已巳措國家安泰
0623b20: 嶽東山著屐管絃隨
0623b21: 飄然數騎諭強戎小大齊來拜令公片刃不施王室
0623b22: 定汾陽開拓有仙風
0623b23: 楚騷婉轉泣靈修放志因成汗漫遊黃鶴仙人騎去
0623b24: 遠古今只詠岳陽樓
0623b25: 詩部丁之四棲真時之餘梧山剩句
0623b26: 初過棲真感懷二首
0623b27: 清和之月正眠蠶一撫先師塔上龕天或阻予無去
0623b28: 北道將行也遠來南旌旗吳下紛紛亂烽火江千日
0623b29: 日探今古所稱三佛地且埋蹤跡喫霜柑
0623b30: 二
0623c01: 滄海風帆帶晚曛清秋島嶼絕塵氛永懷帝力安泉
0623c02: 石轉念民生在溺焚朝野而今思慕義州問何日復
0623c03: 脩文太平率土康衢也便可揚眉坐白雲
0623c04: 七月望前二日風雨暴作竹樹倒拔屋廬震動
0623c05: 古殿不崩為幸八月上浣復大雨不止炊煙
0623c06: 幾息有感而志二首
0623c07: 大風大雨作連朝窮水窮鄉頗寂寥持缽一時無飯
0623c08: 喫住山端的沒柴燒不堪木馬蹄俱爛轉笑泥人面
0623c09: 發潮古佛安身同露地可憐無計避漂搖
0623c10: 二
0623c11: 土地伽藍亦少籌自家不管雨淋頭竹根靈應從人
0623c12: 卜瓦屋郎當沒個修或者因緣猶未偶何時願力始
0623c13: 能酬冷看袖手同堂坐任是滂沱不舉眸
0623c14: 送范子下帷吳氏宅四首
0623c15: 一竿長水釣溪雲竹院聞絃獨賞君雅思精微真嗜
0623c16: 道高談錯落極論文此當民瘼流離際未免鄉情痛
0623c17: 切分望望春山化時雨佳音咫尺可相聞
0623c18: 二
0623c19: 春晴草木自欣欣世亂衣冠盡畏聞在昔延陵稱讓
0623c20: 隱何時武穆起江潰寒清漫賞山中月蹤跡同為海
0623c21: 上雲且結佳盟塵世外滄州白鷺對斜曛
0623c22: 三
0623c23: 瀲灩錢塘莫問津籬邊又見草芽新所云四海皆兄
0623c24: 弟姑醉三春作逸民山水有情能愛客詩書不倦肆
0623c25: 成人從來君子輕天下樂得英才骨肉親
0623c26: 四
0623c27: 流水淙淙漱石根牛羊誰箇放前村春山萌蘗無留
0623c28: 美夜氣幾希不足存千載幸開洙泗脈五侯應亞父
0623c29: 師尊山童掃徑桃花下倒屣爭看駕入門
0623c30: 曉起山閣見白波連山有懷范子二首
0624a01: 漠漠春山盡吐雲濛濛晨雨正思君平沙忽作兜羅
0624a02: 色虛室遙貽白雪文煙外鳥聲尋未見亭邊路影望
0624a03: 難分遙知孤客寒窗裏定有新詩紀見聞
0624a04: 二
0624a05: 昨夜藜燈隔片雲朝來得句欲呼君自知夙習敦同
0624a06: 調更覺多情寄別文南渡鬚眉高士重西來骨髓古
0624a07: 人分端期慧業干戈際燈火琴樽發未聞
0624a08: 寄范子二首
0624a09: 高閣疏簾卷碧雲天涯放跡偶同君海山交處事嘉
0624a10: 遁風水遇時成好文蜃市高低晴日幻漁燈遠近暮
0624a11: 煙分蘇堤楊柳今何似鐵馬金鈴徹夜聞
0624a12: 二
0624a13: 飯後經行踏石雲登臨無日不攜君共穿層澗尋青
0624a14: 眼仰止高山抹黛文草色半芳佳興隔春陽未暮短
0624a15: 筇分松梢夜靜浮圓月好事如何得使聞
0624a16: 范子過山因懷屠闇伯于剡城二首
0624a17: 翻掌無端作雨雲貧交斯世每多君白駒皎皎投空
0624a18: 谷黃鳥嚶嚶憶會文毳衲不忘盟亦好綈袍有贈誼
0624a19: 無分名山入剡雖云勝應歎鄉書久莫聞
0624a20: 二
0624a21: 仗義聯翩渡海雲風濤向若更悽君壯懷激烈因有
0624a22: 劍天步艱難乃厄文虎侍溪頭三笑別燕來堂上一
0624a23: 春分山城花發多啼鳥何似空樓到曉聞
0624a24: 荅空林大師自大陽菴貽偈
0624a25: 新詩遙寄慰同聲不覺眉端喜氣生意到自能開我
0624a26: 眼神衰苦未及君庚何鄉近日兵無亂當世而今法
0624a27: 已輕絕頂梅花真個好西山期入不嫌清
0624a28: 荅沈傳中文學見寄
0624a29: 溪花著雨媚春紅籬筍穿苔就土鬆寒食墓門將弔
0624a30: 古煙塵江滸正爭功懷鄉處處書無寄流水村村路
0624b01: 宛通聞說避秦遺世士桃源肥道有仙風
0624b02: 宿明恩寺
0624b03: 萬竹遶清池春山好鳥啼寺中人不見雲暗晚鐘低
0624b04: 初夏
0624b05: 稚筍看看長春風已巳過溪虛堂無客到門外綠陰齊
0624b06: 古南僧來迎沈傳中文學以詩贈行有荅
0624b07: 海上煙雲帶煖姿山中艸木愛涼颺僧來蕭寺催飛
0624b08: 錫誼感柴桑贈別詩鐘鼓且虛長夏令垂楊不折路
0624b09: 傍枝一葦期在秋風裏聖諦還同討論之
0624b10: 別范子
0624b11: 煙外遙峰一點青故鄉北望欲揚舲孤遊共是天涯
0624b12: 客雙袂難分陌上亭曉霧飛來藏舊寺夜潮落去響
0624b13: 前汀君家六月期鵬舉羊角何時起北冥
0624b14: 
0624b15: 
0624b16: 
0624b17: 
0624b18: 
0624b19: 
0624b20: 嬾齋別集卷十二終
