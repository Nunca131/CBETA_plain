0348a04: 
0348a05: 
0348a06: No. 1759 [cf. No. 366]
0348a07: 【原】明萬曆二十年刊增上寺報恩藏本佛說阿彌陀經疏
0348a08: 
0348a09: 唐海東新羅國沙門元曉述
0348a10: 將釋此經。三門分別。初述大意。次釋經宗致。
0348a11: 其第三者。則入文釋。第一述大意者。夫眾生
0348a12: 心之為心也。離相離性如海如空。如空之故
0348a13: 無相不融。何有東西之處。如海之故無性是
0348a14: 守。豈無動靜之時。爾乃或因染業隨五濁而
0348a15: 長流。或承淨緣。絕四流而永寂。若斯動靜皆
0348a16: 是大夢。以覺望之無流無寂。穢土淨國本來
0348a17: 一心。生死涅槃終無二際。然無二之覺取之
0348a18: 良難。迷一之夢去之不易。所以大聖垂有
0348a19: 遐有邇。所陳言教或褒或貶。至如牟尼善逝
0348a20: 現此穢土。誡五濁而勸往。彌陀如來御彼淨
0348a21: 國。引三輩而導生。今是經者。斯乃兩尊出世
0348a22: 之大意。四輩入道之要門。示淨土之可願讚
0348a23: 妙德而可歸妙德可歸者。耳聞經名則入一
0348a24: 乘而無反。口誦佛號則出三界而不還。何況
0348a25: 禮拜專念讚詠觀察者哉。淨土可願者。浴於
0348a26: 金妙蓮池則離有生之染因。遊玉樹檀林則
0348a27: 向無死之聖果。加復見佛光入無相。聞梵響
0348a28: 悟無生。然後乃從第五門出。回轡生死之苑。
0348a29: 憩煩惱之林。不從一步普遊十方世界。不舒
0348b01: 一念遍現無邊三世。其為樂也可勝度乎。極
0348b02: 樂之稱豈虛也哉。言佛說者。從金口之所出。
0348b03: 千代不刊之教。阿彌陀者。含實德之所立。萬
0348b04: 劫無盡之名。能所合舉以標題目。故言佛說
0348b05: 阿彌陀經也。第二辨經宗致者。此經直以超
0348b06: 過三界二種清淨。以為其宗。令諸眾生於無
0348b07: 上道得不退轉。以為意致。何者名為二種清
0348b08: 淨。如論說言。此清淨有二種。一者器世間清
0348b09: 淨。二者眾生世間清淨。乃至廣說故。然入此
0348b10: 清淨有其四門。一圓滿門。唯佛如來得入此
0348b11: 門。如本業經說。二一向門。八地已上菩薩得
0348b12: 入此門。如攝大乘論說。三純淨門。唯有第三
0348b13: 極歡喜地已上菩薩得入此門。如解深密經
0348b14: 說。四正定聚門。唯無退者得入此門。無邪定
0348b15: 聚及不定聚。如兩卷經說。通論極樂世界。具
0348b16: 此四門。今此經宗二種清淨。正示第四正定
0348b17: 聚門。不定聲聞。及說凡夫亦得生故。論說二
0348b18: 乘種不生。決定種性不得生故。聲王經說。安
0348b19: 樂世界阿彌陀佛有父母者。是變化女非實報
0348b20: 女。論說女人不生彼者。無實女故。知變鳥此
0348b21: 亦如是故。又復雖有父母而非胎生。寔是化
0348b22: 生假為父母。如彼經言。若四眾能正受彼佛
0348b23: 之名號。以此功德。臨命終時阿彌陀佛。即與
0348b24: 大眾往此人所。令其得見。見已尋生慶悅倍
0348b25: 增功德。以是因緣。所生之處永離胞胎穢欲
0348b26: 之形。純處鮮妙寶蓮華中自然化生。具大神
0348b27: 通光明赫奕。當知父母假寄之耳。又彼經言。
0348b28: 阿彌陀佛與聲聞俱。如來應供正遍知。其國
0348b29: 號曰清泰。聖王所住。其城縱廣十千由旬。而
0348c01: 觀經說。彼佛身高六十萬億那由他恒河沙
0348c02: 由旬。城小身大不相當者。當知彼佛有眾多
0348c03: 城。隨眾大小城亦大小。大城之中。示以大身。
0348c04: 小城之中。現以小身。聲王經十千由旬者。是
0348c05: 與聲聞俱住之城。當知佛身相當而住。觀經
0348c06: 所說身高大者。當知其城亦隨廣大。與諸大
0348c07: 眾俱住處故。如兩卷經及此經中。池中蓮華
0348c08: 大小懸殊。隨池有大小其華亦大小。當知城
0348c09: 身大小亦爾。其餘相違準此而通。或說。聲王
0348c10: 經中說有父母。是顯彼佛所住穢土。是義不
0348c11: 然。所以然者。彼經既說。寶蓮華中自然化生。
0348c12: 具大神通光明赫奕。又下文言有二菩薩。一
0348c13: 名觀世音。二名大勢至。此二菩薩侍立左右。
0348c14: 此等悉是淨土相故。不異觀經之所說故。當
0348c15: 知彼經所說提婆達多。及魔王等。悉於淨土
0348c16: 變化所作。不由此等為非淨土。如化畜生非
0348c17: 穢土故。且止乘論還釋本文。此下第三入文解
0348c18: 釋。文有三分。序正流通。序分之中有其六句。
0348c19: 於中前二是其標句。其後四事證成前二。言
0348c20: 如是者。總舉所聞之法。表有信順之心。言我
0348c21: 聞者。別提能聞之人。表無違諍之意。下四則
0348c22: 引二對證成。明憶聞時處。成能聞之不謬。既
0348c23: 有大師大眾。證所說之可信。於中委悉如常
0348c24: 可知。第六序大眾有三。先聲聞眾。次菩薩眾。
0348c25: 後雜類眾。聲聞眾中。舍利弗者。此云身子。目
0348c26: 揵連者。此云讚誦。迦葉者。此云飲光。迦旃延
0348c27: 者。此云扇繩。摩訶拘絺羅者。此云大膝離婆
0348c28: 多者。此云假和合。周利槃特伽者。此云蛇奴。
0348c29: 或云小道難陀。此云慶喜阿難陀。此云歡
0349a01: 喜。羅羅。此云覆障。或云宮生。憍梵波提。
0349a02: 此云牛。賓頭盧。此云耆年。頗羅墮。此云利
0349a03: 根。迦留陀夷。此云黑上。此是悉達未出家時
0349a04: 師也。劫賓那。此云房宿。薄拘羅。此云善容。
0349a05: 阿樓馱。此云無貧。或云如意。菩薩眾中。阿
0349a06: 逸多者。此云無能勝。乾陀訶提者赤色。餘則
0349a07: 可知爾時佛告已下。第二正說分。於中有三。
0349a08: 一者正示二種清淨果。二者勸修二種正因。
0349a09: 其第三者。引例證成。初中有二。略標廣解中
0349a10: 二句。先標依果。後標正報。釋中亦二。先釋依
0349a11: 果。後釋正報。依果清淨之中義門有二。文相
0349a12: 有六。別總功德有其十五義。門二。一釋名門。
0349a13: 二辨相門。六者名門開二。相門分四故。別總
0349a14: 十五者。別有十四總成一故別有十四者。六
0349a15: 文之中有其四例。前一各有一。後二各有二。
0349a16: 第三文中開三。第四文中分五。是故合有十
0349a17: 四功德。第一文言。無有眾苦但受諸樂者。是
0349a18: 無諸難功德成就。如論頌言。永離身心惱受
0349a19: 樂常無間故。第二文言。七重欄楯羅網行樹
0349a20: 者。是莊嚴地功德成就。如論頌言。雜華異光
0349a21: 色寶欄遍圍繞故。第三文中有三功德。池水
0349a22: 金沙者。是莊嚴水功德成就。如論頌言。諸池
0349a23: 帶七寶淥水含八德。下積黃金沙上耀青蓮
0349a24: 色故。階道樓閣有金銀等者。是種種事功德
0349a25: 成就。如論頌言。備諸珍寶性具足妙莊嚴故。
0349a26: 蓮華如輪青色青光等者。莊嚴妙色成就功
0349a27: 德。如論頌言。無垢光焰熾明淨耀世間故。
0349a28: 第四文中有五功德。一妓樂功德。常住天樂
0349a29: 故。二寶地功德。黃金為地故。三雨華功德。六
0349b01: 時雨華故。如論頌曰。金地作天樂雨華散其
0349b02: 間。歡樂無疲極晝夜未嘗眠故。四自在功德。
0349b03: 乘通遊行故。五受用功德。飯食經行故。如論
0349b04: 頌曰。供養十方佛報得通作翼。愛樂佛法味
0349b05: 禪三昧為食故。然彼土食有二種。一者內食。如
0349b06: 此論說。二者外食。如餘經說。如兩卷經言。若
0349b07: 欲食時。七寶器自然在前。百味飯食自然
0349b08: 盈滿。雖有是食而無食者。但見色聞香意以
0349b09: 為足。今此經言飯食經行者文相合。於受用
0349b10: 外食也。第五文中有二功德。如變化功德化
0349b11: 作眾鳥說妙法故。如論頌曰。種種雜色鳥各
0349b12: 各出雅音。聞者念三寶忘想入一心故。二大
0349b13: 義功德。無惡道等之名體故。如論頌曰。大乘
0349b14: 善根男等無譏嫌名。女人及根缺二乘種不
0349b15: 生故。案云。經說無有惡道譏嫌。論顯無有人
0349b16: 道譏嫌。互舉之爾。義如所說。第六文中有二
0349b17: 功德。如論說言。莊嚴虛空功德成就者。偈言
0349b18: 無量寶交絡羅網虛空中。種種鈴發響宣吐
0349b19: 妙法音故。二者莊嚴性功德。如論說言。莊嚴
0349b20: 性功德成就者。偈言正道大慈悲出生善根
0349b21: 故。今言自然間生念三寶心者。正是性心。以
0349b22: 依出世善根種子。不待功用自然生故。正念
0349b23: 三寶離邪歸正。結道眾行故名正道。念此三
0349b24: 寶勝妙功德。回施一切名大慈悲。上來合有
0349b25: 十四功德。無不超過三界六道。是故總名清
0349b26: 淨世界。如論說言。莊嚴清淨功德成就者。偈
0349b27: 言觀彼世界相勝過三界道故。或有論說十
0349b28: 八圓滿。今此經中依果清淨說。此十五若加
0349b29: 後說正報四句。則有十九清淨功德。然經與
0349c01: 論有同有異。於中委悉準之可知。舍利弗於
0349c02: 汝意云何。此下第二正報清淨。於中示顯四
0349c03: 種功德。一者主功德。二者伴功德。三者大眾
0349c04: 功德。四者上首功德主功德中略出二種一
0349c05: 者光明無量。二者壽命無量。準此經文釋阿
0349c06: 彌陀。此土譯之應云無量。又言成佛已來於
0349c07: 今十劫者。為遣疑情。有人疑言壽雖無量要
0349c08: 有始終。未知今者為始為末。今解言。今既所
0349c09: 過唯經十劫。當知今後無量劫住故。第二伴
0349c10: 功德者。聲聞弟子皆阿羅漢故。論云莊嚴眷
0349c11: 屬功德成就者。偈言如來淨華眾正覺華生
0349c12: 故。案云。此言淨華眾者。謂得七種淨華之眾。
0349c13: 何等為七。一者戒淨。二者心淨。三者見淨。四
0349c14: 度疑淨。五道非道知見淨。六行知見淨。七行
0349c15: 斷知見淨。於中廣說出瑜伽論。有此七種浮
0349c16: 華之眾。從佛正覺華中化生也。第三大眾功
0349c17: 德者。眾生生者。皆是阿鞞跋致故。乃至十念
0349c18: 功德生彼國者。入正定聚永無退故。論言何
0349c19: 者莊嚴大眾功德成就。偈言人天不動眾清
0349c20: 淨智海生故。案云。皆依如來智海。含潤入正
0349c21: 定聚無動轉故。第四上首功德者。其中多有
0349c22: 一生補處。乃至阿僧祇說故。言何者莊嚴上
0349c23: 首功德成就。偈言如須彌山王勝妙無過者
0349c24: 故。案云。一生菩薩十地中勝如妙山王故。論
0349c25: 中具顯八種莊嚴。此經略示四種功德。上來
0349c26: 二文合為第一。示顯二種清淨果已竟。眾生
0349c27: 聞者應當發願。自此已下。第二勸修二種淨
0349c28: 因。就中有四。一勸發願。二明修因。三示受果。
0349c29: 四結勸。言第二文中明二種因。一者正因。二
0350a01: 者助因。正因中言不可以少善根福德因緣
0350a02: 得生彼國者。顯示大菩提心攝多善根以為
0350a03: 因緣乃得生故。如菩薩地發心品文。又諸菩
0350a04: 薩最初發心能攝一切菩提分法。殊勝善根
0350a05: 為上首故。能違一切有情處所三業惡行。功
0350a06: 德相應。案云。菩薩初發菩提之心。能攝一切
0350a07: 殊勝善根。能斷惡業功德相應。是故說言非
0350a08: 少善根福德因緣得生被＝彼？被國。所以得知。此為
0350a09: 因者。兩卷經中攝九品因以為三輩。三中皆
0350a10: 有發菩提心。論中唯顯此文意。言大乘善根
0350a11: 男等無譏嫌名。此意正言生彼國者。雖有九
0350a12: 品齊因大乘發心善根。所以等無譏嫌之名
0350a13: 也。有人難言。若要發大心方生淨土者。不應
0350a14: 生彼而證小果。彼無退具故。若乃退大而證
0350a15: 小果無有是處故。又兩卷經中十八願中言。
0350a16: 設我得佛。十方眾生至心信樂。欲生我國。乃
0350a17: 至十念。若不生者不取正覺。唯除五逆誹謗
0350a18: 正法。若未發大心不得生者。則應亦揀未發
0350a19: 心。而不揀故明知不必然。不至心為至心言
0350a20: 之所揀。故更不須揀。雖有是破皆不應理。所
0350a21: 以然者。發菩提心既是正因。未發心者。直是
0350a22: 無因。而非有障何須揀別。五逆謗法乃是障
0350a23: 礙。非直無因故須揀別。是故此難無所聞也。
0350a24: 又非生彼退菩提心。但在此間先發大心熏
0350a25: 成種子。後時退心下地現行。良由先發大心
0350a26: 種子不失。故得作因以生彼國。而退現行大
0350a27: 乘之心。故生彼國取小果耳。是故彼難還顯
0350a28: 自短之耳。第二明助因者。執持名號一心不
0350a29: 亂。故阿彌陀如來不可思議功德所成之名
0350b01: 號故。一日乃至七日者。勝人速成劣者遲熟
0350b02: 故。聲王經說。十日誦名者。劣人十日乃成故。
0350b03: 或一二日等是下品因。五六七日者。是中品
0350b04: 因。乃至十日成上品因。故其人已下。第三受
0350b05: 執。我見已下。第四結勸。上來四文合為第二
0350b06: 勸修因竟。如我今者讚歎已下。大分第三引
0350b07: 例證成。於中有四。一者引餘佛說證有可信。
0350b08: 二者釋此經名成有勝利。三者舉願無違重
0350b09: 勸發心。四者歎法希結勸信受。初中先辨自
0350b10: 所稱讚。後引六方諸佛同讚。於汝意云何已
0350b11: 下。是第二文。於中有三問。次第三勸信。若有
0350b12: 人發願已下。是第三文。先示願勢。後勸發願。
0350b13: 如我今者已下。是第四文。於中有三。先己讚
0350b14: 他。次他讚己。其第三者結歎勸信。上來三分
0350b15: 正說文竟。佛說已下。是流通分。
0350b16: 佛說阿彌陀經疏終
0350b17: 往生教觀。真攝心成道之要術也。而小本
0350b18: 彌陀不特時所宗尚秦譯。且造疏立章者。
0350b19: 眾生有以六方佛已去。為流通分。雖近古
0350b20: 闢之。晚學又乃承用。不遇指南何從正
0350b21: 轍。唐初海東曉法師。不唯以佛說此經已
0350b22: 下為流通分。且以執持名號為助因。此尤
0350b23: 超然。拔萃於諸疏之上。予獲是本喜不自
0350b24: 勝。俟他日刻諸梓與天下共之。則使浪斷
0350b25: 經科臆判正助者。當北面歛衽俯伏而抱
0350b26: 愧焉。時慶元四年五月既望。霅川烏戌比
0350b27: 丘宗相題跋。
