0910c01: 善一純禪師語錄卷第三
0910c02: 侍者學正錄
0910c03: 示眾
0910c04: 示眾。黃面瞿曇平空啟告。六代祖師接響承虛。古今
0910c05: 天下老和尚總是隨邪逐惡。不少是汝諸人亦向這
0910c06: 裏妄想作麼。殊不知據實而論要且三世諸佛歷代
0910c07: 祖師也無開口處。纔涉語言便是虛空裡釘橛。直教
0910c08: 如石含玉似地擎山風臨水面月映寒潭。方有少許
0910c09: 相應。所以道。真證不可以言傳。妙契不可以意會。到
0910c10: 者裏自然花開春樹葉落秋林。冰河浪暖。寒爐發焰。
0910c11: 正當恁麼時。且家堂穩密。不落諸緣。一句作麼生道。
0910c12: 苔封古殿人難到。月鎖蒼梧鳳不棲。
0910c13: 示眾。當陽一句截斷眾流。克塞十虛。了無向背。諸佛
0910c14: 諸祖出身無路。天魔外道覷捕無門。只得盡乾坤大
0910c15: 地日月星辰。森羅萬象。情與無情。蜎飛蝡動一切含
0910c16: 靈同一體證。同一受用。同一圓明於中不見有纖毫
0910c17: 生佛之相。不見有纖毫凡聖之名。不見有纖毫見聞
0910c18: 之性。不見有纖毫取捨之心。不見有纖毫生滅之狀。
0910c19: 不見有纖毫動靜之形。不見有纖毫得失過患。不見
0910c20: 有纖毫物我之分。所以道。天地同根萬物一體。到者
0910c21: 裏如擊石火閃電光會與不會。纔是當人歷歷明明
0910c22: 本自見成底事。無欠無餘纖毫不昧。秪因一念緣起。
0910c23: 不定逐境生情。隨情轉念。隨念分別。有天有地。有物
0910c24: 有人。有佛有祖。有凡有聖。有取有捨。有見有聞。有生
0910c25: 有滅。有動有靜。於動靜中故起種種生滅。於生滅中
0910c26: 故有種種知解。於知解中故有種種凡聖之論。於凡
0910c27: 聖中故有種種妄想執著。於妄想執著中故有種種
0910c28: 取捨於取捨中故有種種分別於分別中故有種種
0910c29: 散亂。於散亂中故有種種顛倒。於顛倒中故成種種
0910c30: 過患。於過患中故使種種不安。種種不和。種種不寧。
0911a01: 種種不靜所以道萬法本閒惟人自鬧果實一念緣
0911a02: 起無生自然當下脫體風流那有許多之謂到者裏
0911a03: 若是個漢直教翻轉面皮掉轉腳手掀翻海嶽撥亂
0911a04: 乾坤指南作北換斗移星等閒向淨白地上撒沙撒
0911a05: 土立主立賓立照立用立境立人立玄立要立縱立
0911a06: 奪立殺立活立收立放立賞立罰一切由己巳亦然道
0911a07: 有生有佛也得有凡有聖也得有見有聞也得有取
0911a08: 有捨也得有生有滅也得有動有靜也得又說甚麼
0911a09: 得失過患物我分別所以道法不孤起仗境方生法
0911a10: 隨法行法幢隨處建立者豈不是盡乾坤大地日月
0911a11: 星辰森羅萬象情與無情同一體證同一受用同一
0911a12: 圓明者哉者些且置更作麼生是當陽一句還會麼
0911a13: 咄青天白日寐語作麼。
0911a14: 示眾趙州有個火爐頭無賓主底句諸人還會也無
0911a15: 若也不會莫道不疑好若也會還須更解保任始得
0911a16: 設若不解保任縱會無益到者裏饒你跳得金剛圈
0911a17: 吞得栗棘蓬透得荊棘林過未免平地上自涉坑塹
0911a18: 所以古人道死人路上有活人出身處活人路上死
0911a19: 人無數靈利漢勿自欺瞞只怕臨末稍頭依舊胡攛
0911a20: 亂撞豈不慎乎。
0911a21: 示眾大道無形真空絕跡會與不會總在裏許若也
0911a22: 於中分緇素辨玄微論是非正是取螢火燒須彌若
0911a23: 也總不恁麼切忌玉石同觀金沙混積所以道恁麼
0911a24: 也不是不恁麼也不是恁麼不恁麼總不是到者裏
0911a25: 直須別有向上一路始見衲僧巴鼻且如何是衲僧
0911a26: 巴鼻烏龜鑽敗壁雞向五更啼。
0911a27: 示眾一句截流萬機寢削十方坐斷無去來今一道
0911a28: 坦然渾無邊畔豁開正眼大地山河無寸土列回光
0911a29: 相本來夜暗與日明自是清風生八極得來明月照
0911a30: 乾坤到者裏塵塵剎剎全彰古佛家風法法頭頭總
0911b01: 是當人機用還得麼果若得到恁麼田地達磨不來
0911b02: 東土二祖不往西乾佛法流遍天下空生枉立巖前
0911b03: 不然一片白雲橫谷口許多歸鳥盡迷巢喝一喝。
0911b04: 示眾若論此事別無奇特山僧有個方便不惜眉毛
0911b05: 與你諸人下個註腳還委悉麼遂卓拄杖一下云者
0911b06: 箇便是最初句良久云者箇便是向上句還有末後
0911b07: 一句在你諸人肚皮餓了要飯喫處薦取於此薦得
0911b08: 明信得及方知飯是米做鍋是鐵鑄若信不及正好
0911b09: 向三家村口十字路頭把定待有人揵犁拗耙趕牛
0911b10: 來時你便問他做甚麼事去他自向你道得親切若
0911b11: 再不信直饒釋迦彌勒也奈你不何自是你無靈種
0911b12: 要且怪別人不得設若信了山僧還有一句再向你
0911b13: 道如何道毘婆尸佛早留心直至而今不得妙。
0911b14: 示眾剔起眉毛打起精神眼觀鼻鼻觀心咄將頭不
0911b15: 猛誤殺三軍何故擊拂子云烏鴉不是墨染黑白鵝
0911b16: 豈是粉裝成。
0911b17: 示眾愚者不及智者過之莫單單道是儒家語法華
0911b18: 會上亦有五千退席所以釋迦老子道止止不須說
0911b19: 我法妙難思還會麼秪如天龍恁麼告報也是妄分
0911b20: 彼此。
0911b21: 機緣
0911b22: 問祖意教意是同是別師云闍黎即今會底是甚麼
0911b23: 意僧擬議師喝曰自家意尚不會問甚麼祖意教意。
0911b24: 僧問如何是祖師西來意師曰在甚麼處學者問頭
0911b25: 來僧無對師曰黃連苦未是苦。
0911b26: 士問如何是松巋境師云山前一溪水山後萬株松
0911b27: 士曰如何是境中人師云一任客來無管待柴門閒
0911b28: 掩聽松風士曰恁麼則隨聲逐色去也師打云非汝
0911b29: 境界士曰秪如人境不立時是何境界師云非但居
0911b30: 士佛眼也覷不著士一喝師云亂叫作麼。
0911c01: 問僧甚處來僧曰湖廣來師云什麼物與麼來僧曰
0911c02: 請和尚試分辯看師曰汝還承當得麼僧曰承當得
0911c03: 師便打曰脫空謾語漢出去。
0911c04: 僧問趙州逢人總道喫茶去意旨如何師曰家常之
0911c05: 事僧曰如何是家常之事師曰喫茶去。
0911c06: 僧參提起坐具曰展即是不展即是師曰汝行腳來
0911c07: 多少時也僧擬議師曰進退不知是非不辨閻老子
0911c08: 打算飯錢有日在僧愧禮拜師曰向後真實不為遲。
0911c09: 師問僧曰你何故擔個死屍到處浪走作麼僧曰豈
0911c10: 干他事師曰他且置你作麼生僧曰我來禮拜和尚
0911c11: 師曰禮我還自禮得麼僧無語師喝曰龍頭蛇尾漢
0911c12: 出去。
0911c13: 師問僧甚處來僧曰來處來師便打曰衣飯錢且置
0911c14: 草鞋錢作麼生還僧擬進語師復打曰閻老殿前喫
0911c15: 鐵棒漢出去。
0911c16: 僧問上無攀仰下絕己巳躬時如何師曰途中漢僧擬
0911c17: 議師便打。
0911c18: 僧問如何是祖師西來意師曰你出家多少時也僧
0911c19: 曰十五年師曰出家十五年俗氣也不除。
0911c20: 師問一士曰我有一問問汝汝作麼生士曰老和尚
0911c21: 莫多事師曰如何者樣著忙士無語師曰氣急殺人。
0911c22: 僧問過河須用筏到岸不須舟且如何是到岸底消
0911c23: 息師曰有馬騎馬無馬步行。
0911c24: 拈古
0911c25: 舉百丈野狐話。拈云不落不昧兩個一對一墮一脫
0911c26: 秦時轢天龍令行總教打向野狐窟裏永劫不容
0911c27: 動著動著則禍生何故日午打三更。
0911c28: 舉麻谷持錫到章敬遶禪床三匝振錫一下卓然而
0911c29: 立敬云是是雪竇云錯又到南泉亦遶三匝振一下
0911c30: 卓然而立泉云不是不是雪竇云錯。師云章敬道是
0912a01: 也好與三十棒。南泉道。不是也好與三十棒。雪竇道。
0912a02: 錯也好與三十棒。今日設有到松巋。如是而作未免
0912a03: 劈脊便棒。何故當斷必斷不招其亂。
0912a04: 頌古
0912a05: 初生。
0912a06: 圓明妙體本無移。七步周行把自欺。獅子窟中獅子
0912a07: 子。鳳凰巢內鳳凰兒。
0912a08: 悟睹明星。
0912a09: 自古霜天月倍明。誑言悟道睹明星。從茲一點源頭
0912a10: 濁。流到驢年也不清。
0912a11: 拈花。
0912a12: 擢金白日非強手。小見傍觀不放過。不是當人爭勝
0912a13: 負。太平父子室操戈。
0912a14: 世尊陞座。
0912a15: 春色無高下。花枝有短長。文殊雖好手。未免太郎當。
0912a16: 二祖安心。
0912a17: 只因未薦雪中寒。愧乞安心把臂殘。不但一身甘受
0912a18: 屈。兒孫代代被渠謾。
0912a19: 隻履西歸二。
0912a20: 塔鎮熊峰永不移。誰云隻履復歸西。宋雲自惑於蔥
0912a21: 嶺慚愧無端舉世迷。
0912a22: 潦倒胡僧最沒情。惑梁騙魏弄精神。翩翩隻履西歸
0912a23: 去。惡水頻將潑後人。
0912a24: 達磨面壁。
0912a25: 坐久成勞將謂榜樣若遇英靈劈脊便棒。
0912a26: 殃崛產難。
0912a27: 相逢問對語郎當。待得回言雪上霜。不是東風能解
0912a28: 凍。焉知梅綻襲衣香。
0912a29: 靈雲見桃花。
0912a30: 大冶精金百鍊紅。光明突出照無窮。靈雲倏忽失前
0912b01: 後誤把桃花認影中。
0912b02: 溈山水牯牛。
0912b03: 頭角崢嶸藏不得。何須脅下更安排。一生未了犁耙
0912b04: 債。又向山前鼓禍胎。
0912b05: 大隨烏龜。
0912b06: 陰陽怕懵懂。太歲怕蠻人。草鞋無忌諱。烏龜背上行。
0912b07: 仰山勘香嚴。
0912b08: 誰謂香嚴會祖禪。仰山早是自顢頇。揚眉瞬目雖親
0912b09: 切。未免閻君算飯錢。
0912b10: 國師喚侍者。
0912b11: 八兩從來是半觔。何須苦苦競頭分。縱然不負嫡親
0912b12: 子。伎倆難教使出群。
0912b13: 兩堂首座齊喝二。
0912b14: 兩堂一喝震如雷。百怪千妖當下灰。獨有門前石獅
0912b15: 子。大開張口笑猶獃。
0912b16: 一聲霹靂震晴空。特地漫天鼓黑風。及至雲收煙雨
0912b17: 散。依然普照日輪紅。
0912b18: 三聖金鱗。
0912b19: 張郎賣貴。李郎買賤。兩個五百。原是一貫。
0912b20: 善財參德雲二。
0912b21: 覷捕無門絕跡時。德雲覿面不相欺。若言七日別峰
0912b22: 見。特地重栽眼上眉。
0912b23: 德雲不在妙高峰。七日逡巡枉用工。直饒別峰親見
0912b24: 得。金烏未出海門東。
0912b25: 藥山久不陞座。
0912b26: 曙色未分人盡望。及乎天曉也尋常。明明日出乾坤
0912b27: 露。多少瞎驢錯度量。
0912b28: 德山托缽。
0912b29: 把纜放舟抱柱澡洗。檢點將來德山父子。
0912b30: 德山入門便棒。
0912c01: 不動干戈定太平。那容私令涉途程。直教大地狼煙
0912c02: 息。倒捲黃河徹底清。
0912c03: 臨濟入門便喝二。
0912c04: 不善抽釘費氣力。口開未免涉離微。何如太用瞿曇
0912c05: 老。高踞摩竭靜掩扉。
0912c06: 一喝百川應倒流。狂瀾息盡始方休。龍歸大海波濤
0912c07: 靜。月上中天照九州。
0912c08: 即心即佛。
0912c09: 即心即佛。馬頭安角。異端蜂起。無人斟酌。
0912c10: 非心非佛。
0912c11: 非心非佛。龜背拔毛。一人有慶。萬國來朝。
0912c12: 九峰不肯首座。
0912c13: 高高山頂立。深深海底行。將軍不下馬。各自有前程。
0912c14: 乾峰上堂舉一不得舉二云云。
0912c15: 草聖最為難。龍蛇競筆端。毫釐雖欲辦。體勢更須完。
0912c16: 百丈再參馬祖。
0912c17: 父子相逢掣電機。雙收雙放示全提。無端一喝聾三
0912c18: 日。又是重添腦後鎚。
0912c19: 百丈野狐。
0912c20: 一對鴛鴦畫不成。俄然翻墮野狐精。古今不昧成狼
0912c21: 籍。說甚從前五百生。
0912c22: 郁山主乘驢跌悟遂有頌曰。我有神珠一顆。久
0912c23: 被諸塵封鎖。今朝塵盡光生。照破山河萬朵。
0912c24: 忽然一跌明珠現。塵盡光生萬象昭。照破山河由自
0912c25: 可。莫教錯認馬鞍橋。
0912c26: 牛度窗櫺二。
0912c27: 鐵面冰心八鬧籃。一鎚擊碎是非關。堪憐無限邯鄲
0912c28: 客。盡把葫蘆作瓠搬。
0912c29: 牛度窗櫺尾過難。致君天外出頭看。東邊雷響西邊
0912c30: 雨。平地波濤淹翠巖。
0913a01: 瑞巖主人公二。
0913a02: 鷓鴣啼在深花裏。綠水青山本自閒。看笑瑞巖沒勾
0913a03: 當。自呼自應小兒頑。
0913a04: 自呼自應意深深。珍重禪流莫錯斟。雪後始知松柏
0913a05: 操。事難方見丈夫心。
0913a06: 玄沙遣書上雪峰。
0913a07: 玄沙白紙雪老同風。一點水墨兩處成龍。
0913a08: 僧問雲門。如何是祖師西來意。門曰。日裏看山。
0913a09: 日裏看山也大奇。南峰高聳北峰低。行人欲更問端
0913a10: 的。日出東方夜落西。
0913a11: 曉舜禪師上堂云。諸方有弄蛇頭撥虎尾跳大
0913a12: 海劍刃裏藏身雲居。者裏寒天熱水洗腳。夜來
0913a13: 脫襪打睡。早朝旋打行纏。風吹籬倒。喚人夫劈
0913a14: 篾縛起。頌曰。
0913a15: 易開終始口。難保歲寒心。相逢盡道休官去。林下何
0913a16: 曾見一人。
0913a17: 洞山黃龍偶淨戒寺夜坐。
0913a18: 作家相見嘴盧都。靜夜焚香坐有餘。覿面無言親切
0913a19: 處。等閒疑殺世狂夫。
0913a20: 香嚴上樹。
0913a21: 國清才子貴。家富小兒嬌。唱出無生曲。聲聲調轉高。
0913a22: 丹霞燒木佛。
0913a23: 家貧顯孝子。國難見忠臣。相識滿天下。知心能幾人。
0913a24: 趙州狗子。
0913a25: 狗子佛性無。盜賊滿江湖。命薄者當災。水上按葫蘆
0913a26: 狗子佛性有。黃鶯鳴翠柳。白鷺上青天。面南看北斗。
0913a27: 大事未明如喪考妣。大事已巳明如喪考妣。
0913a28: 勝世無端戈自擾。太平軍令守長安。木人空裏瞠眉
0913a29: 看。笑倒前三與後三。
0913a30: 雪峰古澗寒泉。
0913b01: 空合空兮鏡照鏡。水投水處絕淆訛。雖然徹底無涓
0913b02: 滴。未免當頭錯過多。
0913b03: 大通智勝佛十劫坐道場。佛法不現前。不得成
0913b04: 佛道。
0913b05: 雲起晴空山陰面。雷鳴天際雨風號。無形一軸長生
0913b06: 畫。堪笑時人取次描。
0913b07: 雜著
0913b08: 偶言
0913b09: 參參參太無端。悟悟悟由自負。釋迦出世破草鞋。達
0913b10: 磨西來拭濁布。生鐵鑄鍋。飯是米做。一年一度種東
0913b11: 瓜。堪笑滿園都是瓠。
0913b12: 參參參。苦把麻油樹上攤。悟悟悟。枯木巖前鬼錯路
0913b13: 如不參。如不悟。切忌光陰日虛度。夜來明月上欄杆。
0913b14: 簾外轉身何所措。莫因循。休彷彿。急須定當從前處
0913b15: 等閒若未識家庭。焉知祖父不出戶。住住。
0913b16: 示語默上人
0913b17: 語是謗默是誑。總不恁麼隔靴抓癢。老趙州道個狗
0913b18: 子佛性。有佛性無亦是平空起浪。歷代來尊宿未免
0913b19: 承虛接響。引得依稀彷彿之流依模畫樣。獨我語默
0913b20: 上人不同伎倆。直把將一串穿卻。拋在大洋海底。更
0913b21: 不復望千古萬古為榜樣。
0913b22: 綱宗偈
0913b23: 煙雲入地收。溪水向上流。青山無寸草。虛空笑點頭
0913b24: 示大懷禪人
0913b25: 箇事人人雖具足。工夫不到不方圓。闍黎果欲超群
0913b26: 類。應好乘時緊策鞭
0913b27: 示廓悟侍者回安南
0913b28: 入市穿街似未曾。鬧鬨鬨處冷如冰。一朝打失娘生
0913b29: 面。大地山河絕點塵。
0913b30: 行腳感
0913c01: 今古參方學道流。三登九上沒來由。分明本不從他
0913c02: 得。苦死區區費腳頭
0913c03: 拄杖子
0913c04: 赤骨條條氣宇昂。高提祖印整頹綱。縱橫在處難回
0913c05: 避。直下為人絕較量
0913c06: 爆竹
0913c07: 赤條條地小身才。緊築無明一肚灰。點著頂消息
0913c08: 發。驚天動地一聲雷
0913c09: 佛事
0913c10: 發法叔古源和尚靈骨上天龍
0913c11: 真性圓明無動轉。幻住業緣有變遷。清淨法身藏不
0913c12: 得。杖頭掉轉上龍山。
0913c13: 入塔
0913c14: 平生伎倆盡收拾。末後風光別洞矢。無縫塔中安身
0913c15: 靜。閒看綠水繞青山。
0913c16: 為絕塵老宿舉火
0913c17: 塵既已巳絕。當下明白。本無去來。有甚生滅。撩起便行
0913c18: 猶是第二月。且道如何是第一月。以火炬打圓相云。
0913c19: 吾今助汝者把火。亙古圓明光皎潔。
0913c20: 為心虔碓頭起龕
0913c21: 腳頭腳底無非本地風光。碓嘴花開始見威音那畔。
0913c22: 任爾去住自由了無纖毫繫絆。還得麼脫或未能。山
0913c23: 僧與你倒斷以拂子。擊龕云。悠悠徑達涅槃岸。
0913c24: 舉火
0913c25: 踏碎無明窠窟斷絕生死根株。今日徹底掀翻更見
0913c26: 了無一物。幸爾得到。恁麼田地未免老僧一場叮囑。
0913c27: 且道囑個甚麼。著火炬云。看看火滅煙消後。分明露
0913c28: 出黃金骨。
0913c29: 為明意火頭舉火
0913c30: 爾與老僧燒火。老僧為爾舉火。然雖燒舉不同貴爾。
0914a01: 循因得果。且道是甚麼果。下火炬云。通身孽苦頓消
0914a02: 除。透出圓光淨裸裸。
0914a03: 為宗林沙彌舉火
0914a04: 來忙去速知爾厭世不住。雖是決烈男兒。未免前瞻
0914a05: 後顧欲復圓明妙體。更須脫盡皮膚。且道皮膚作麼
0914a06: 生脫。著火炬云。山僧助汝一把火。
0914a07: 行實
0914a08: 師字善一。諱如純。黔習安張氏子。母陳氏十七歲在
0914a09: 法海寺禮靈光老宿披剃。閱兩載。遇本師權和尚。到
0914a10: 寺一見器之。便示參萬法歸一話。依雲鷲山頂相和
0914a11: 尚具足。參天台月峰和尚開示做工夫訣要。大有得
0914a12: 力。奈緣不就。復上松巋參權。權專囑師於行務中體
0914a13: 究。師愈自誓夜不用被限。一覺便起於中省。入多回
0914a14: 只是不得本。參話頭破。一日擔柴稍暇。在殿後花臺
0914a15: 上經行。次見蜂採菊花。忽如人將物築胸一下相似。
0914a16: 不覺身心渾然。片時方蘇。通身汗下從此發明箇事。
0914a17: 疾走白權。權即印證。日後師又忽自翻察此事。原來
0914a18: 是不了之局。方見得古人道大事已巳明。如喪考妣之
0914a19: 話不差也。由是自加鞭策。後得力。得意處又不記其
0914a20: 回數也。權寂後。師復志外遊。十載自浙回。挂笠天台。
0914a21: 有法叔古源和尚命師開法天龍。次遷松巋三載。復
0914a22: 住天龍輯黔南。會燈錄一部刊送入藏。
0914a23: 侍者學正拜述
0914a24: 
0914a25: 
0914a26: 
0914a27: 
0914a28: 
0914a29: 
0914a30: 善一純禪師語錄卷第三終
0914b01: 
0914b02: 　信善羅聖才　陶聖潔　徐大榮　熊士旦
0914b03: 　　　丘生子　羅萬鍾
0914b04: 　信善女馮門張氏深定　汪門呂氏廣耀
0914b05: 　　　　江門張氏廣賢　張門張氏超常
0914b06: 　　　　黃門陳氏廣善　馬門夏氏實慶
0914b07: 　　　　胡門王氏寂顯　鮑門趙氏恒悅
0914b08: 　　　　全門宋氏恒慧　任門梁氏月輝
0914b09: 　　　　王門宋氏祖超　田門張氏寂明
0914b10: 　　　　宋門俞氏恒祥　宋門馬氏
0914b11: 　　　　張門楊氏實嚴　陸門張氏心輝
0914b12: 　　　　余門趙氏心順　朱門鮑氏寂紳
0914b13: 　　　　朱門宋氏恒溥　呂門趙氏恒意
0914b14: 　　　　朱門趙氏恒審　胡門鮑氏寂娛
0914b15: 　　　　杜門馮氏　仝刻
0914b16: 　　武原陳子蘭書　　　　嘉興　　　刊
0914b17: 　康熙癸未季秋　穀旦　板存嘉興楞嚴寺藏房
0914c01: 善一純禪師續錄
0914c02: 侍者明轉錄
0914c03: 上堂
0914c04: 浙回上堂。去年二月去今年七月。歸去來。明歷歷動
0914c05: 靜豈相違。所謂去來不二。動靜一如。來去無依。卷舒
0914c06: 自在。更說甚麼行雲流水鐵壁銀山。只是於中有一
0914c07: 句子。料得諸人端的不下。且道是那一句。卓拄杖云。
0914c08: 黔中山。浙中水。
0914c09: 上堂。天上雲開新月出。江頭風靜浪滔天。路行人暮
0914c10: 投屋宿。夜半金烏入素廉。到者裏德山有棒無處舉
0914c11: 手。臨濟有喝開口不得。只如馬祖一喝。百丈三日耳
0914c12: 聾。諸人又作麼生話會。試道道看。
0914c13: 上堂。法元不定理絕區分。若言歸根達本。看來也是
0914c14: 重認家親。何以故。風吹不動庭前樹。
0914c15: 上堂。有權有實。有照有用。好肉剜瘡。空裏掘洞。明眼
0914c16: 衲僧十八不共因甚不共。卓拄杖云。等閒卓破趙州
0914c17: 關。鎮州蘿蔔三觔重。吽吽。
0914c18: 上堂。無頭無尾無背無面視聽週旋難瞞。寶鑑到這
0914c19: 裏因甚麼摸索不著。阿呵呵笑殺萬象與森羅。
0914c20: 上堂。止止不須說。我法妙難思。且道瞞得阿誰。諸增
0914c21: 上慢者聞必不敬信。到底做賊人心虛是法非思量
0914c22: 分別之所能解。自是和臟著敗。天龍雖是恁麼批判。
0914c23: 諸人還知釋迦老子為人落處麼。良久云。倒騎鐵馬
0914c24: 上崑崙。橫駕泥牛耕海岳。
0914c25: 上堂有一句子空勞勞地名不得然不得。有一句子
0914c26: 明歷歷地取不得捨不得。有一句子露堂堂地凡不
0914c27: 得聖不得。有一句子活潑潑地觸不得背不得。此四
0914c28: 句中且道那句是賓。那句是主那句是照。那句是用
0914c29: 於此分辨得下。自攜瓶去沽村酒。自著衫來作主人。
0914c30: 若也未能。卓拄杖曰。漕溪波浪如相似。無限平人被
0915a01: 陸沉。喝一喝下座。
0915a02: 上堂。當陽一句。普天匝地。亙古亙今纖毫不易。不易
0915a03: 之意絕思惟。纔涉唇吻。百雜碎分明突在髑髏前。試
0915a04: 問諸人會不會。若不會。捏則成團。撲則碎。饒你會也
0915a05: 是金剛與泥人揩臂。
0915a06: 上堂。秋至葉還落。春來草自生。夏熱日似火。冬冷水
0915a07: 成冰。於此會得分明不是神通妙用。若也不會。要且
0915a08: 法爾如然。卓拄杖下座。
0915a09: 上堂。搔著癢打著痛。運用施為全體動。喫飯穿衣非
0915a10: 等閒。屙屎放尿誰不共。到這裏則與麼見成歷歷。怎
0915a11: 奈尋常放過故不能一切處流通。還要知不放過底
0915a12: 消息麼。良久云。天龍今日為汝得徹困。
0915a13: 上堂。覿面堂堂本沒商量。直下會去好肉剜瘡。若也
0915a14: 不會。兩箇一雙。雪巖老無端又道箇三玄三要。松直
0915a15: 棘曲。四賓四主。鳧短鶴長。也是嚴寒雪後霜。
0915a16: 上堂。萬法之本覿體全彰。古佛心宗當陽顯示。正恁
0915a17: 麼時。因甚麼見者聞者覿面千山。遂喝一喝云。也不
0915a18: 得壓良為賤。帽小知頭大。身寒覺衣單。
0915a19: 上堂。晴明天色好遊山。杖拄青藜莫等閒。踏到路經
0915a20: 山險盡。回頭不見海天寬。到者裏不惟眼光爍破四
0915a21: 天下。且要納須彌於一芥之中藏巨海。於一微塵內
0915a22: 正恁麼時。廓徹圓明即不無。秪是明眼衲僧未許相
0915a23: 見。何謂如此到即不點。
0915a24: 上堂。春山疊亂。青春水漾。虛碧珍重田舍翁。正好知
0915a25: 端的。知端的。兩手扶犁水過膝。
0915a26: 上堂。拈起拄杖云。三世諸佛歷代祖師並古今天下
0915a27: 老和尚。總只向這裏垂手為人。天龍有箇不平之見。
0915a28: 意欲別資一路。不妨奇特。爭奈用盡伎倆出不得。此
0915a29: 圈繢亦直得向鬧市街頭拋碌磚去也。卓一卓下座。
0915a30: 上堂。古人道。歷劫來事總在目前。殊不知饒你向目
0915b01: 前薦得也只是門頭光影邊事。莫道衲僧本分事向
0915b02: 上事亦猶未夢見在。還要知向上一事麼。良久云。思
0915b03: 之千里。
0915b04: 上堂。頭上是天腳下是地。珍重諸人。莫看容易。殊不
0915b05: 知饒他三世諸佛。歷代祖師。互相出來。橫說豎說。也
0915b06: 秪說到這裏。且道這裏還更別有說麼。良久曰。不可
0915b07: 總作野狐精去。
0915b08: 上堂。踏翻向上關頭。一切是非不管。當陽一念無私
0915b09: 廓。爾前後際斷。且斷後一句又作麼生。卓拄杖云。雨
0915b10: 過夜塘春水深。
0915b11: 上堂。如驢覷井藏芥子於須彌之內。似井覷驢納須
0915b12: 彌於芥子之中。天之高。地之厚。又誰管你甚麼向上
0915b13: 關頭。最初末後。咄。釋迦老子無端道箇是法非思量
0915b14: 分別之所能解。轉見思量成窠臼。咄咄咄。
0915b15: 上堂。風來屋角頭。鈴聲玎璫響大地。山河側耳聽。萬
0915b16: 象森羅齊合掌。惟有岩前石女忍俊不禁。翻身起來
0915b17: 拍手呵呵大笑。且道他笑箇甚麼。笑這一隊漢。無端
0915b18: 自是猖狂。
0915b19: 上堂。一切都無思量。廓然體露堂堂。物物頭頭顯妙。
0915b20: 剎剎塵塵放光。歷歷無可回避。明明遍界難藏。以此
0915b21: 便為極則。德山猶在隔江。於此更進一步。全身大地
0915b22: 激揚。然雖如是。依俙彷彿之輩。切忌認奴作郎。
0915b23: 佛誕日上堂。未離兜率已巳降皇宮。未出母胎。度人已巳
0915b24: 畢。因甚毘藍園內又走將出來大驚小怪。致令雲門
0915b25: 忍俊不禁。欲將一棒打殺與狗子喫。貴圖天下太平。
0915b26: 所以引得後代兒孫箇箇上氣。且道上箇甚麼氣。驀
0915b27: 拈拄杖云。有條攀條。無條攀例。卓一卓下座。
0915b28: 上堂。口渴喫茶。肚餓喫飯。祖師西來將甚麼幹。所以
0915b29: 天龍長老立誓不管人家長短。不理是非。看來也秪
0915b30: 道得一半。
0915c01: 上堂。千般說。萬般喻。卓拄杖一下云。總是發明此箇
0915c02: 事。覿面依然隔千山。可憐無限傷心意。中秋賞月華。
0915c03: 元宵舞燈具。今佛放光明。助發實相義。若也於此知
0915c04: 歸。自是掉臂而去。擬欲踏步向前。帶累臨濟。德山著
0915c05: 氣。
0915c06: 上堂。達磨西來。直指人心。見性成佛。擊拂子云。人在
0915c07: 這裏。且道又喚甚麼作心性。作麼生見佛。作麼生成
0915c08: 碧眼老鬍僧只知開口易。不覺舌頭長。
0915c09: 上堂。以字不成八字不合。諸佛諸祖摸索不著。一大
0915c10: 藏教不能注腳。直得寒山擎出轢。拾得扶掌呵呵。
0915c11: 聾人側耳聽得清。啞子對眾分明說。諸人聞得總不
0915c12: 疑。祥麟只有一隻角。咄。
0915c13: 上堂。一人發真歸元。十方虛空悉皆消殞。且道山河
0915c14: 大地草木叢林。森羅萬象。情與無情。又向甚麼處所
0915c15: 安頓。若也安頓得下銅沙鑼裏滿盛油。若也安頓不
0915c16: 得。未免以公作私。正恁麼時。且道安頓得底是安頓
0915c17: 不得底是。良久。拍禪床云。一把柳絲收不得。和煙搭
0915c18: 在玉欄杆。
0915c19: 上堂。從朝至暮。秪是者箇運用施為東擂西磨。在在
0915c20: 處處。橫說豎說。檢點將來。何曾動著。呵呵。
0915c21: 上堂。承當即錯會。則何妨不會不錯。兩得無傷。還得
0915c22: 麼。昨夜三更月朗。今朝午後斜陽。幾度望舟亭上客
0915c23: 堪嗟。無限錯商量。
0915c24: 上堂。山僧昔年有段說話曰。禪禪。饑來喫飯困來眠。
0915c25: 道道。城樓五鼓金雞叫。除卻禪。去卻道。夜半日頭紅
0915c26: 杲杲。這般說話當時將謂直截提持真實相為。殊不
0915c27: 知今日看來大似抱柱澡洗。把纜放舟。自銜一場漏
0915c28: 逗。而今另有箇撇脫一路復與大眾商量。禪禪般羅
0915c29: 圓。道道花光照。除卻禪去卻道。淨裸裸兮赤條條。洞
0915c30: 房深穩少人知。惟許佳人親得到。到這裏誰是佳人
0916a01: 即不問。且到後一句又作麼生。卓拄杖云。莊家無牛
0916a02: 空起早。
0916a03: 上堂。半開半合全放全收。高低普應。遠近同儔。山悠
0916a04: 悠。水悠悠。萬象森羅秪自由。鳥啼花放春來早。葉落
0916a05: 深林報晚秋。釋迦老人無端喚鐘作瓮。達磨大師也
0916a06: 是指鹿為牛。所以引得那觀音大士並跛腳雲門於
0916a07: 中喚出箇圓通境六不收。不知頭上更安頭。令人千
0916a08: 古鬧不休。喝一喝下座。
0916a09: 因玄士論三教義。上堂。洞然大道本無私。萬彙咸藏
0916a10: 不礙之。爭奈迷元昧本者各分名相有支離而今分
0916a11: 底且置。堪笑古人無端預先分出箇甚麼明心見性
0916a12: 窮理盡性修真養性者一隊漢將謂各逞己巳長。殊不
0916a13: 知自是將箇官物向私地下商量莫定。所以引得後
0916a14: 輩兒孫逐末棄本強分門戶。自相矛盾。各各執著成
0916a15: 病。天龍今日路見不平直得作死馬醫。試將三家門
0916a16: 戶擊碎關鍵合成一統。免得於中分門列戶。免分人
0916a17: 我。免役心神。免成愛憎。既然如是。且道統合一句又
0916a18: 作麼生。驀拈拄杖云。麗天紅日無私照。大地山河一
0916a19: 樣春。卓一卓下座。
0916a20: 上堂。入門是家。出門是路。三世諸佛何嘗指出鍋是
0916a21: 鐵鑄飯是米做。歷代祖師不曾道著。天龍今日不避
0916a22: 門庭冷落。直得傾心相為。若較之法華會上法堂前
0916a23: 亦未免艸深三尺。正恁麼時。於中還有不似箇般見
0916a24: 解底麼。收取詩書歸舊案。且共扶持折腳鐺。
0916a25: 上堂。卓拄杖云。者個若作佛法商量。三家村裏臭老
0916a26: 婆共是同參。何啻朝打三千暮打八百。不作佛法商
0916a27: 量。西天九十六種之類。少你不得。當與麼時。且道作
0916a28: 商量底是不作商量底是。天龍任麼告報。大似夢裏
0916a29: 弄猢猻。也好與一頓。
0916a30: 上堂。乾坤之內宇宙之間。中有一寶。密在形山。古人
0916b01: 恁麼說話只知瞻前不知顧後。盡大地是沙門一隻
0916b02: 眼。亦不知教壞許多人家男女。
0916b03: 上堂。撞鐘鐘鳴擂鼓鼓響。鄉裏老婆相打不會捏拳
0916b04: 頭。兩來齊解用巴掌。露柱燈籠死守陷蹈木人石女
0916b05: 賣弄顛狂。會得一任橫三豎四。不會也不必著忙。何
0916b06: 故三月春花滿道傍。
0916b07: 結夏上堂。結夏安居諸方舊例。盡謂大圓覺海為伽
0916b08: 藍。身心安居平等性智。者箇雖是大施門開革凡證
0916b09: 聖。爭奈點檢將來未免自涉限禁。天龍者裏總不然。
0916b10: 日間三餐夜來一寢。朝朝應用只尋常。繁興不出那
0916b11: 伽定。
0916b12: 上堂。卓杖下喝。豎拂拈槌。依俙彷彿之輩。未免作佛
0916b13: 法商量。饑餐渴飲。閒坐困眠。定是作衲僧本分。秪如
0916b14: 憩足亭與鳥龍洞相撞摺耳岩合休心所。磕額諸人
0916b15: 又作麼生話。會者裏不妨試出來道看。若也道得。分
0916b16: 明許你具參學眼。若道不得。今年時歲豐熟。且喜天
0916b17: 下太平。
0916b18: 上堂。良久。以手摑口云。著甚來由太多嘴生。
0916b19: 上堂。三世諸佛是弄泥團漢。歷代祖師是弄泥團漢。
0916b20: 古今天下老和尚總是在泥中洗土。然雖如是。若論
0916b21: 垂手為人直饒盡其神力也跳他圈繢不出。若是衲
0916b22: 僧門下有馬騎馬無馬步行。
0916b23: 上堂。盡謂三世諸佛開口道著歷代祖師動步踏著。
0916b24: 如今盡大地眾生人人面門有一張口。各各肚下有
0916b25: 兩隻腳。又且看是踏得著踏不著。道得著道不著莫
0916b26: 謗如來正法輪。免教過招無間獄。
0916b27: 結制上堂。牢關把定。萬境一如。坐斷千差。真常不二。
0916b28: 明明絕去來。歷歷無對待。離名離相絕妙絕玄。正與
0916b29: 麼時。直得恁麼中不恁麼。九十日內無虛棄之工。不
0916b30: 恁麼中恁麼。二六時中有得意之用。若也於此見得
0916c01: 明信得及行得力。自有一日寒灰荳爆枯木花開。其
0916c02: 或未能。他時後日有事在。且道他時後日有甚麼事。
0916c03: 良久曰。擬欲登高望。崎嶇路轉紆。
0916c04: 上堂。止止不須說。兔馬有角。牛羊無角。我法妙難思。
0916c05: 天晴日頭出。落雨地下濕。到這裏又誰管伊憎上慢
0916c06: 不憎上慢。敬信與不敬信。卓拄杖云。畢竟水須朝海。
0916c07: 去到頭雲定覓山歸。
0916c08: 上堂。潭深魚睡穩。林深鳥不驚。當頭石虎叫。喚出祖
0916c09: 師心。且如何是祖師心。良久曰。雲在嶺頭閒不徹。水
0916c10: 流澗底太忙生。
0916c11: 上堂。山從平地立。水向溪中流。風生大野雲蓋山坵。
0916c12: 衲僧家到者裏直得各各鼻孔端正。那管他第一義
0916c13: 諦向上關頭。初三初四月如鉤。
0916c14: 上堂。為眾竭力禍出私門。古人恁麼道猶自見事不
0916c15: 真。喚鐘作甕自相攪擾。天龍見處則不然。為眾竭力
0916c16: 贏得一籌。且道如何是一籌。良久曰。收。
0916c17: 臘八日說戒上堂。明星燦處戒珠圓。箇裏分明不浪
0916c18: 傳。若是其人當委悉。何勞矢上更加尖。於中還有委
0916c19: 悉者麼。有。不妨出來與釋迦老子把手共行。如無。山
0916c20: 僧更與尖上加尖去也。說戒下座。
0916c21: 臘月十一日。公出解制上堂。期會未圓先解制。諸人
0916c22: 未諳其中事。其中的事沒商量。珍重各人自主張。且
0916c23: 道作麼生是自主張底事。以拄杖橫肩云。出門便是
0916c24: 朔風凜。吹綻梅花雪裏香。
0916c25: 為本師權老和尚挂真玉泉室中全身打失松巋峰
0916c26: 頂露頭露面數十餘年。惑亂眾生。今日那堪再見。然
0916c27: 雖如是。見見之時見非是見。見猶離見。見不能及。既
0916c28: 見不及。又且如何供奉。指真云夾路桃花風雨後。馬
0916c29: 蹄何處避殘紅。
0916c30: 歸里詣本師真前上供。拈香云。無端冤撞師貲。因賺
0917a01: 我移閒累一生。今日又經山下路免來設供把香焚。
0917a02: 亦不為水源木本。亦不為報德酬恩。且道意在於何。
0917a03: 良久插香云。珊瑚枕上兩行淚。半是思君半恨君。
0917a04: 元日上堂。露柱燈籠不老春。微微冷地笑時人。可憐
0917a05: 多少英靈漢。瞠眼明明說舊新。且作麼生是不涉新
0917a06: 舊底句。良久云。嘴唇挂碧斑豹博。舌頭當的帝都丁。
0917a07: 喝一喝下座。
0917a08: 小參
0917a09: 除歲小參。新年舊歲兩頭看。新舊都盧沒兩般。亙古
0917a10: 今來元不易。陰陽節令有更遷。所以古人道有片無
0917a11: 陰陽地包羅萬有。含吐十虛。能為萬象之主不逐四
0917a12: 時遷變。諸人每日十二時辰常在其中穿衣喫飯。迎
0917a13: 賓待客。屙屎放尿運用施為總不曾違背一絲毫許。
0917a14: 更論甚麼踏得著踏不著直饒踏得著也是驢馬頭
0917a15: 邊截兔角。
0917a16: 晚參。山僧行腳時。多見諸方老宿垂手為人只將箇
0917a17: 禪道佛法四字籠絡。當時學者少見一箇半箇提持
0917a18: 此事痛切為人當時學者亦是十箇有五雙只向禪
0917a19: 道佛法上著腳。亦未見有一箇半箇真實行履。體究
0917a20: 此事。所以山僧當時多抱不平之見。嘗謂汝等者班
0917a21: 後生恁麼參學。饒你參到髮白齒黃也只是在箇禪
0917a22: 道佛法裏糊鑽亂撞。頭出頭沒。若論此事驢年也未
0917a23: 夢著在。往往恁麼道了亦不見有一箇半箇痛切底
0917a24: 出來酬酢看如何是此事。設有。當時山僧自是不惜
0917a25: 眉毛也直得向他道箇正好疑著。何以故。參禪若不
0917a26: 起大疑情。只向心意識邊摶量。要且盡屬狂解所以
0917a27: 古人道。大疑則大悟。小疑則小悟。不疑則不悟。疑有
0917a28: 十分悟有十分。不是假言。故山僧行腳時尚有如此
0917a29: 心行。況今住世為人又爭肯將箇禪道佛法籠絡今
0917a30: 時學者。是必直截提持真實相。為去也只是於中還
0917b01: 有真實體究底麼。若有。山僧且問你作麼生是此事。
0917b02: 者裏不妨試出來。緇素看看。若也緇素分明始得不
0917b03: 負參學之志。若也未能。莫道不疑好。
0917b04: 小參。教中道一切有為法如夢幻泡影。如露亦如電。
0917b05: 應作如是觀。山僧尋常以此教人為切。不覺便成熟
0917b06: 境去也。故爾昨夜三更時分纔輕眨眼。便夢見須彌
0917b07: 山王與娑竭龍王相鬥。攪得四海五湖翻天大浪震
0917b08: 得東海李鬍睡寢不安。惡發起來跳上三十三天。
0917b09: 築著帝釋鼻孔。帝釋遣四大天王向空中轟一聲霹
0917b10: 靂。直得盡大地一時河清海晏。浪靜風恬。湛湛澄澄
0917b11: 凝然不動。然後有箇日月燈明王款款地從東湧將
0917b12: 出來。遙觀三千大千世界眾生歎謂言善哉善哉。大
0917b13: 地眾生總被者一隊漢攪亂一場。箇箇拋家失業。糊
0917b14: 鑽亂闖。奔趨忙忙。無時暫息。若不是吾放光動地。焉
0917b15: 能得他知歸。那時間汝等諸人正熟睡生。那裏曉得。
0917b16: 殊不知者場幻夢大有些子意事。所以山僧未肯瞞
0917b17: 頇放過。直得將來為眾舉揚。正恁麼時。且道昨夜三
0917b18: 更時分底是而今底是。卓拄杖一下云。又且看是有
0917b19: 為法耶是無為法耶。諸人向者裏試分辨看。若也分
0917b20: 辨得下。任汝橫擔拄杖。高挂缽囊。獨步大方。縱橫無
0917b21: 礙。其或未然。待汝睡醒來再向汝道。呵呵。
0917b22: 端節小參。五月五日是端陽時節分明絕較量。人人
0917b23: 頭上戴青艾。箇箇口裏喫雄黃。一謂逼毒氣。一謂殄
0917b24: 諸殃。是則是。只是於中氣味不堪。爭似我衲僧家乾
0917b25: 乾淨淨點滴無染有別長。且道那裏見他長處。良久
0917b26: 曰。醒眼看醉人。
0917b27: 除夕小參。古人分歲烹露地白牛炊黍米飯煮野菜
0917b28: 根。大家喫了燒榾柮火。唱村田樂。天龍今晚與諸人
0917b29: 分歲也不烹露地白牛也不炊黍米飯也不煮野菜
0917b30: 根也不燒榾柮火也不唱村田樂且道又作麼生直
0917c01: 教洗腳了也上床眠明早起來慶新年爆竹一聲承
0917c02: 快便笑看王老夜燒錢。
0917c03: 示眾
0917c04: 示眾。箇事見成不假修證。一念纔生便即是病。直饒
0917c05: 你向一念未生已巳前薦得分明底。亦不妨回光看看
0917c06: 是第幾念了也。若較行不知行。坐不知坐。見山不是
0917c07: 山。見水不是水。逢緣遇境一一把斷底不惟撞頭磕
0917c08: 額要且正似業識忙忙無本可據更饒你把斷要津
0917c09: 不通凡聖千差坐斷萬境寂然鐵壁銀山渾無滲漏。
0917c10: 者個雖是定慧圓明不落諸數。又只恐纖毫頭有差
0917c11: 別。亦未免打入陰界之中黑山鬼窟裏去在。還端的
0917c12: 得麼。若實腳跟穩當。道眼圓明者。一任放教閒閒地
0917c13: 行只是行。坐只是坐。見山是山見水是水。見山是山。
0917c14: 了無山色可辨。見水是水。亦無水相可分。逢緣遇境
0917c15: 好惡分明如木偶人。兩絕回互。到這裏所謂撞著道
0917c16: 伴交肩過一生。參學事畢。且道畢後如何。良久曰。不
0917c17: 問家客來何事。閒持經卷倚松立。
0917c18: 示眾。若實一念不生。則自然前後際斷合空劫之境
0917c19: 於目前尚不見有空無之相。真得微機發妙果。然突
0917c20: 出難辨會目前之境於空劫之先。則萬象森羅無藏
0917c21: 隱處亦且了無對待之跡。所以道。世法住法位。世間
0917c22: 相常住。正恁麼時。上不見有諸佛下不見有眾生情
0917c23: 與無情性相平等。所謂無凡無聖無古無今。無前無
0917c24: 後。無大無小。寬闊非外。寂寥非內。動靜二相了然不
0917c25: 生。到者裏何等清淨何等安樂。何等受用。古人無故
0917c26: 又道箇甚麼拈卻炙脂帽子。脫卻鶻臭布衫咄又且
0917c27: 道如何是炙脂帽子如何是鶻臭布衫赤條條地人
0917c28: 無數。幾箇男兒得解穿。
0917c29: 示眾。箇事本自見成。不用別尋道理。你總不恁麼時。
0917c30: 祖師在你腳頭腳底。你若眼目定動。早是蹉過久矣。
0918a01: 你再如何。若何更是白雲萬里。然雖如是。若不親見
0918a02: 上大人。焉能知是丘乙己巳。且道上大人在甚麼處。良
0918a03: 久曰。又莫蹉過。
0918a04: 示眾。心生法生。心滅法滅。三世諸佛有口無說。
0918a05: 示眾。有念即凡無念即聖。是則是。秪恐未到與麼田
0918a06: 地又切莫於此躲跟何謂如此攪不渾兮澄不清。不
0918a07: 動干戈不太平。參。
0918a08: 示眾。離心意識參絕凡聖。路學古人說話甚是的當。
0918a09: 秪是而今切莫顢頇放過。正好向這裏看。參又參箇
0918a10: 甚麼。學又學箇甚麼。此語不妨一一見得落處方於
0918a11: 己巳躬下有趨向分。
0918a12: 示眾。善無善。惡無惡。只在各人辨清濁。行則行止則
0918a13: 止。箇裏分明有彼此。其中涇渭不能分。未免鋀石混
0918a14: 真金。天龍傾心相為汝。莫教自瞞成辜負。還知麼。葫
0918a15: 蘆圓長雖一般。甜者甜兮苦者苦。參。
0918a16: 示眾。自古根元雖不異。爭奈千年田地八百主。警諸
0918a17: 人急須究。莫莽鹵。甜瓜徹蒂甜。苦瓜連根苦。咦。
0918a18: 示眾。米多做飯米少煮粥。道人活計。千足萬足。若貪
0918a19: 豐足未免勞碌。所以道。知安則榮。知足則富。還知麼
0918a20: 嘴唇兩片皮。牙齒一具骨。
0918a21: 示眾。古人道。有一句子到你則啞卻我口。無一句子
0918a22: 到你則瞎卻你眼。這般說話總是將眾人物作己巳私
0918a23: 用。若是皮下有血底漢子。直得當面便唾。有甚麼過
0918a24: 得人一牛還人一馬。
0918a25: 示眾。一念不生萬緣頓息。佛法兩字猶是剩語。諸人
0918a26: 若也於此見得明信得及。行得力。自然有一日疑團
0918a27: 子迸破。方知天龍說話不誑語不異語真實語。
0918a28: 中秋示眾。天上一輪月。盡大地人皆見。今晚雖是雲
0918a29: 遮。要且清光半點難瞞。既是難瞞。更收拾各照一句。
0918a30: 又作麼生。良久曰。暫時不見暗昏昏。
0918b01: 機緣
0918b02: 師行腳時有老宿問師曰。法華經云。大通智勝佛十
0918b03: 劫坐道場。佛法不現前。不得成佛道。你道意旨如何。
0918b04: 師曰。李向赤邊咬。宿曰。恁麼則你向後為人又作麼
0918b05: 生施設。師曰。我終不教壞人家男女。
0918b06: 僧問。佛未出世時如何。師曰。抬頭見天。曰。出後如何。
0918b07: 師曰。低頭見地。曰。出與未出時如何。師曰。春風一陣
0918b08: 來。滿地花狼藉。
0918b09: 僧問曰。如何是無縫塔。師曰。七花八裂。曰。如何是塔
0918b10: 中人。師曰。七顛八倒。曰。恁麼則某甲不著便。師曰。知
0918b11: 過必改。
0918b12: 僧問曰。洪鐘未扣時如何。師曰。閒。曰。已巳扣時如何。師
0918b13: 曰。響。曰。扣與未扣時如何。師便打曰。誰教汝與麼顛
0918b14: 倒見。
0918b15: 僧問曰。枯木花開時如何。師曰。試摘一朵來看。曰。直
0918b16: 得某甲無下手處。師曰。謝闍黎供養。
0918b17: 僧問。萬水千山如何登踄。師曰。著甚來由。曰。恁麼則
0918b18: 不登去也。師曰。早是千里萬里。
0918b19: 僧問。如何是道。師曰。火熇面前熱。曰。如何是道中人。
0918b20: 師曰。風吹背後寒。
0918b21: 僧問曰。師唱誰家曲。宗風嗣阿誰。師曰。汝在那箇黑
0918b22: 山鬼窟裏出來。曰。恁麼則雙桂的裔昭覺親孫去也。
0918b23: 師便打曰。眾生顛倒昧本逐末。
0918b24: 僧問曰。如何是道。師曰。門前底。曰。如何是禪。師曰。屋
0918b25: 裏底。曰。如何是佛。師曰。山上底。曰。如何是法。師曰。鬧
0918b26: 市頭底。僧復問曰。恁麼則如何是門前底道。師曰。一
0918b27: 任往來。曰。如何是屋裏底禪。師曰。閒坐困眠。曰。如何
0918b28: 是山上底佛。師曰。大底太石頭。小底小石頭。曰。石頭
0918b29: 焉得是佛。師曰。卻被闍黎看破。曰。如何是鬧市頭底
0918b30: 法。師曰。鹽米三時價。僧乃禮拜曰。謝師答話。師便打
0918c01: 曰。學解之流誰與汝答話。
0918c02: 僧問德山托缽意旨如何。師曰。闍黎喫飯也未。曰。不
0918c03: 曾。師云。既不曾。打點缽盂去。又一僧呈頌不契。師以
0918c04: 偈示之曰。德山托缽下堂前。一拶回頭不強言。珍重
0918c05: 莫作奇特會。饑來喫飯困來眠。
0918c06: 僧問曰。如何是戒。師曰。殺人須見血。曰。如何是定。師
0918c07: 曰。東湧西沒南湧北沒。曰。如何是慧。師豎拂子曰。喚
0918c08: 作拂子則觸。不喚作拂子則背。曰。即今以傳持為戒。
0918c09: 秪如威音王已巳前又喚甚麼作戒。師曰。切忌撥無因
0918c10: 果。
0918c11: 僧問曰。如何是正法身。師曰。脫空謾語漢。曰。如何是
0918c12: 正法眼。師曰。瞎。
0918c13: 拈古
0918c14: 舉密菴傑上堂云。佛說一切法為度一切心。我無一
0918c15: 切心。何用一切法。既無心又無法。山河大地。甚處得
0918c16: 來見聞。覺知復是何物。乃喝一喝云。臨崖看滸眼特
0918c17: 地一場愁。師曰。密菴老人恁麼批判情知喚山河大
0918c18: 地是心見聞覺知是法了也。是則是。只恐錯認定盤
0918c19: 星。天龍今日只管與麼判斷任他後來諸方檢點。不
0918c20: 過道箇脫空而已巳矣。有甚麼大害。
0918c21: 舉高峰祖道。海底泥牛啣月走。岩前石虎抱兒眠。鐵
0918c22: 蛇鑽入金剛眼崑崙。騎象鷺鷥牽。此四句中內有一
0918c23: 句能殺能活能縱能奪。若檢點得出許汝一生參學
0918c24: 事畢。師云。高峰老子恁麼告報。大似傍若無人。把將
0918c25: 空拳誑小兒。純上座不管隨邪逐惡也。輒有一偈曰。
0918c26: 無毛鷂子拍天飛。蝦蟆樹上理毛翼。獨腳石女雲中
0918c27: 叫。兔角龜毛堪作梯此四句中亦有一句亦能殺能
0918c28: 活能縱。能奪若檢點得出三十棒不較多。何故重賞
0918c29: 之下必有勇夫。
0918c30: 舉古德云。向上一路千聖不傳向上一路千聖不然
0919a01: 向上一路熱碗鳴聲。師云。古人恁麼告報大似不會
0919a02: 喫飯。詐道不饑。未免自賺瞞頇。天龍則不然。向上一
0919a03: 路熱餈饃一個菜荳腐一碗。喫在肚皮裏一天飽到
0919a04: 晚。
0919a05: 頌古
0919a06: 牛過窗櫺
0919a07: 山頭石虎叫一聲海底泥牛側耳聽跛鱉盲龜生恐
0919a08: 怖老龍高臥不知春
0919a09: 三不是
0919a10: 秋去冬臨春復春一番拈出一番新雲在嶺頭閒不
0919a11: 徹水流澗底太忙生
0919a12: 南泉斬貓
0919a13: 為人閒事長無明老倒南泉太赤心公案而今成話
0919a14: 杷幾個知恩解報恩
0919a15: 本身盧舍那
0919a16: 水自綠兮山自青野花啼鳥一般春行人休向途中
0919a17: 覓到家亦如在路程
0919a18: 無位真人
0919a19: 李公醉酒罵張公卻被張公罰一鐘只得李公無出
0919a20: 氣依然渾醉在其中
0919a21: 丹霞燒木佛
0919a22: 春寒多雨水夏寒水斷流中書堂中事樵人那得謀
0919a23: 雜著
0919a24: 淨行益法文
0919a25: 欲斷眾生愛欲苦。當學菩薩清淨行。學得菩薩清淨
0919a26: 行。入得菩薩安樂境。入得菩薩安樂境。證得菩薩不
0919a27: 動地。證得菩薩不動地明。得菩薩受用法明。得菩薩
0919a28: 受用法演得諸佛權實教演。得諸佛權實教度得無
0919a29: 邊眾生苦。度得無邊眾生苦。方知眾生苦無本。應從
0919a30: 一心不淨生。珍重時流勿放逸。清淨行門。擬修持清
0919b01: 淨行門。若不修。不惟難斷愛欲苦。亦且能摧智慧種。
0919b02: 智慧種芽若焦枯。致感來生。多盲昧盲昧之中不可
0919b03: 言眾業。於此復連綿。眾業一復看何如清心警惕莫
0919b04: 糢糊。可知菩薩清淨行能斷眾生愛欲苦。
0919b05: 勉參學
0919b06: 凡為參學者。參須實參。學須實學。不可只圖混日而
0919b07: 已巳。豈不知參不明不是參。學不至不是學。參不到利
0919b08: 人不是參。學不能化物不是學。若言獨善其身。不若
0919b09: 三家村裏無事漢。
0919b10: 參禪偈
0919b11: 參禪須透祖師關莫把弘為當等閒個事縱然瞞不
0919b12: 得臨機殺活也難難
0919b13: 坐臥經行總一般其中有別隔千山工夫未得入頭
0919b14: 處切忌高心把自瞞
0919b15: 示眾
0919b16: 玄玄玄又更玄玄鼻孔分明在目前歷歷見成猶不
0919b17: 薦可憐掘地覓青天
0919b18: 覿體分明一句奇包含萬有別無欺雖然本是見成
0919b19: 事也要男兒各自知
0919b20: 一事無心萬事休纖毫著意個中讎順天如理干戈
0919b21: 息莫與空王作對頭
0919b22: 箇事未明先習定西天外道並同儔疑團打破方堪
0919b23: 養莫學狂徒自任休
0919b24: 通身似口吹毛劍萬物如何得近傍當下不留佛與
0919b25: 祖逢人莫擅露鋒鋩
0919b26: 天龍實語應須聽佛法禪道俱莫論直教一念如土
0919b27: 木自然當下心無病
0919b28: 慎逸
0919b29: 既做出家之人必當努力修行若也尋常度日便是
0919b30: 賴佛偷生
0919c01: 慎雲松法姪
0919c02: 霞山脈發爾為先振矩提綱接後賢把斷要津行正
0919c03: 令諸方泯盡野狐涎
0919c04: 示悅可侍者
0919c05: 心悅成佛猶是妄可知自性本無迷布毛落處翻身
0919c06: 轉三喚機緣定不欺
0919c07: 示徹可侍者
0919c08: 徹地通天一著子可宜直下便承當諸方五味不隨
0919c09: 去別有家風一段長
0919c10: 示闊用侍者
0919c11: 闊然無聖是誰憑大用全提屬爾能不落階級中內
0919c12: 外頭頭無礙自相應
0919c13: 贈化月法姪
0919c14: 隨師多載住松巋辛苦勤勞沒暫違故爾化緣別外
0919c15: 展月明無處不光輝
0919c16: 示慈音侍者
0919c17: 老僧有用喚慈音喚去呼來莫負心識得慈音原是
0919c18: 爾當人品弄沒絃琴
0919c19: 示指南禪人
0919c20: 指南一路絕淆訛煙水百城徒自磨樓閣門開方見
0919c21: 錯分明鷂子過新羅
0919c22: 哭法叔語賢和尚
0919c23: 祖道垂秋實可悲那堪吾叔更西歸不惟慘淡人天
0919c24: 眾野老聞聲也皺眉
0919c25: 本師塔前炷香
0919c26: 報德酬恩一瓣香於何憑據作商量吾師面目分明
0919c27: 處啼鳥山花為舉揚
0919c28: 緣事
0919c29: 二十餘年沒被單坐來夜靜覺身寒思量坐臥原無
0919c30: 別爭奈無人為放參
0920a01: 看書
0920a02: 字意無通強看書圓將遮眼遣時餘若還空坐人來
0920a03: 語那得閒情靜裏居
0920a04: 自適
0920a05: 當陽無忌絕差殊妙用縱橫理事無夜半空庭搔首
0920a06: 望天邊雲盡月輪孤
0920a07: 縱橫無礙不落陰界揮起鋤頭打破土塊
0920a08: 佛事
0920a09: 為黔靈師翁赤老和尚起龕。一時撦破縵天網。閒把
0920a10: 絲綸挂碧峰。瑞鳳祥麟都不顧。別行步步起清風。
0920a11: 善一純禪師續錄終
0920a12: 
0920a13: 　信善潘照旵　　鮑廣輝　　古聖跡
0920a14: 　　　龍普雲　　雷普淨　　葉德深
0920a15: 　　　劉悟聖　　翁際會　　汪廣德
0920a16: 　　　周繼先　僧聯　鎧　　張廣悟
0920a17: 　　　左玉桂　　鄧萬鎰　　田寂弘
0920a18: 　　　劉名聲　　田祖魁　　江廣修
0920a19: 　　　廖尚志　　田實樹　　方覺普
0920a20: 　　　楊　聰　　葉寂賢　　方聖祚
0920a21: 　　　栗語進　　曾道成　　葉真極
0920a22: 　　　高枝芳　　曾朝柱　　張國偉
0920a23: 　　　余起雲　　胡淨智　　秦祚開
0920a24: 　　　傳起鰲　　羅淨朝　　桂月馨
0920a25: 　　　吳君道等同刻
0920a26: 
0920a27: 　信女危門王氏廣鏡　　曾門江氏祖德
0920a28: 　　　高門李氏恒靜　　聶門劉氏恒修
0920a29: 　　　胡門危氏恒祥　　李門趙氏寂素
0920a30: 　　　張門張氏恒裕　　黎門馮氏
0920a31: 　　　王門胡氏　　　　胡門李氏廣綠
0920a32: 　　　潘門潘氏恒念　　桂門李氏實相
0920a33: 　　　劉門朱氏乾達　　王門劉氏聖照
0920a34: 　　　陳門龍氏廣賢　　羅門葉氏恒旨
0920a35: 　　　梨門李氏　　　　張門陳氏普法
0920a36: 　　　鮑門雷氏廣述　　劉門雷氏廣學
0920a37: 　　　袁門呂氏　　吳門劉氏聖禎
0920a38: 　　　熊門鄧氏寂宗　　鄭門王氏廣明
0920a39: 　　　徐門朱氏恒修　　雷門蔣氏法慈
0920a40: 　　　暨門延氏　　　　雷門詹氏恒幀
0920a41: 　　　雷門慈氏心悟　　秦門杜氏聖蔭
0920a42: 　　　聚門曾氏寂聰　　葉門王氏妙樂
0920a43: 　　　劉門羅氏恒能　　張門汪氏聖清等同刻
0920a44: 　　　海鹽陳子蘭書　　楞嚴　夏維寧　倪爾超　同鐫
0920a45: 康熙丁亥季夏　穀旦　嘉興楞嚴寺般若堂藏板
