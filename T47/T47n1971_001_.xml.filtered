0289c11: 
0289c12: No. 1971
0289c13: 【原】增上寺報恩藏明本淨土境觀要門
0289c14: 
0289c15: 元傳天台宗教興教大
0289c16: 師虎谿沙門　懷則述
0289c17: 夫淨土法門者。乃末世機緣出生死之要路。
0289c18: 橫截五道之舟航。一生彼處永無退轉。以諸
0289c19: 天身飛行自在。衣食自然得。預清淨海眾。常
0289c20: 得見佛聞法速入聖位。無虎狼師子蚊虻蚤
0289c21: 蝨有情之惱。無寒熱風雨無情之所煎熬。蓮
0289c22: 華化生壽命無量。既無生老病死等苦但受
0289c23: 諸樂。故名極樂世界。故我釋迦如來欲令此
0289c24: 土在迷眾生。出離眾苦開折伏之門。彌陀慈
0289c25: 父示攝受之路。所以苦口叮嚀殷勤告誡。偏
0289c26: 讚淨土普勸往生良由於此。是故西天此土
0289c27: 聖賢道俗。迴向發願臨終見佛得往生者。具
0289c28: 載典記不可勝數。但下劣凡夫貪著弊色
0289c29: 聲甘心。流浪生死不求出離。譬如入城句當。
0290a01: 若不預辦安歇之處。至乎日暮無所棲泊。深
0290a02: 可痛傷悲悼也。然而諸上善人。厭苦求樂發
0290a03: 心念佛者多。知於境觀者少。因引筆略書大
0290a04: 概。庶使信樂之人。因此以得入道之門。不致
0290a05: 徒勞苦行也初入道場當存想三寶。心生懇惻默發願云。我與法界眾生諸佛菩薩性體不二。
0290a06: 但我與眾生在迷。諸佛菩薩已悟。我今普為法界眾生。求生安養淨土。入是道場諷誦經文稱念佛號。如補助儀。
0290a07: 觀無量壽佛經云。若欲志心生西方者。先當
0290a08: 觀於一丈六像在池水上。如先所說身量無
0290a09: 邊非是凡夫心力所及。是則八萬相好乃是
0290a10: 十信位人方得見之。非是凡夫初心所觀境
0290a11: 界。是故令觀丈六之身。身有三十二相不可
0290a12: 遍觀。須是從一相好入。但觀眉間白毫三十
0290a13: 二相自然當現。觀若純熟不妨改觀。觀餘身
0290a14: 相無不可也。若觀此相極須明了。其相在兩
0290a15: 眉中間白如珂雪。長一丈五尺周圍五寸。外
0290a16: 有八稜內則虛通。右旋宛轉顯映金顏分齊
0290a17: 分明。瑩淨明徹不可云喻。欲觀此相應須先
0290a18: 了萬法唯心一切唯識。故經云。心包太虛量
0290a19: 周沙界。又云。心如工畫師。造種種五陰。一切
0290a20: 世間中。莫不從心造。是則極樂依報國土寶
0290a21: 樹寶地寶池。彌陀海眾正報之身三十二相
0290a22: 等。皆是我心本具。皆是我心造作。不從他
0290a23: 得不向外來。能了此者方可論於即心觀佛。
0290a24: 所以得云唯心淨土本性彌陀。故觀經云。諸
0290a25: 佛如來是法界身。入一切眾生心想中。至八
0290a26: 十隨形好諸句。天台大師作二義釋之。一約
0290a27: 感應道交釋。二約解入相應釋。若無初釋則
0290a28: 觀非觀佛。若無次釋則心外有佛。是則解入
0290a29: 相應者即心也。感應道交者觀佛也。至釋是
0290b01: 心作佛是心是佛。從修觀邊說名為心作。從
0290b02: 本具邊說名為心。是文出第八像觀義遍初
0290b03: 後。夫如是例此合云是心作日是心是日。乃
0290b04: 至是心作勢至是心是勢至。以至九品之中。
0290b05: 隨境作觀莫不咸然。然而即心觀佛亦名約
0290b06: 心觀佛者。約心就託佛邊說。即心就本具邊
0290b07: 論由具故即也。各舉一義意必雙含也。此之
0290b08: 境觀說者雖多未見的當。今當先引舊說評
0290b09: 之而後正出其意。淨覺法即謂。攝佛歸心然
0290b10: 後用觀名為觀佛。今謂送想西方境在東土
0290b11: 境觀既差。何由生彼亦濫直觀於心也。廣智
0290b12: 法師謂。攝心歸佛名為觀佛。此乃直觀於佛。
0290b13: 祖師何名心觀為宗耶。若據二師所見必須
0290b14: 先了萬法唯心。方可觀心先了萬法唯佛。方
0290b15: 可觀佛。此同常坐等直觀三道。是為直觀心
0290b16: 直觀佛也。二師執諍不已遂求決於四明祖
0290b17: 師。祖師雙收二家云也。不是攝佛歸心也。不
0290b18: 是攝心歸佛。乃是約心觀佛。何者彌陀淨土
0290b19: 既是我心本具。是故託彼果佛三十二相。熏
0290b20: 我自心本具法身性體。觀智若成自然發現。
0290b21: 故妙宗云。託彼依正熏乎心性。心性易發即
0290b22: 此義也。問約心觀佛唯是所觀。境亦含能觀
0290b23: 觀耶。答觀之一字是能觀觀。心佛二字是所
0290b24: 觀境。若爾此所觀境是妄耶是真耶。答一家
0290b25: 所論境觀永異諸說。直觀真心真佛唯屬佛
0290b26: 界。是故凡曰觀心觀佛皆屬妄境。意在了妄
0290b27: 即真。不須破妄然後顯真。諸家直觀真者。妄
0290b28: 必須破真理方顯。此乃緣理斷九之義。正是
0290b29: 破九界修惡。顯佛界性善是斷滅法。乃屬偏
0290c01: 前別教非是圓頓妙觀。問既曰約心觀佛。佛
0290c02: 是果人何得是妄。若是妄者。彌陀世尊應是
0290c03: 凡夫耶。答初心行者外境未忘以來見有他
0290c04: 佛。無非是忘亦是外陰入也。則知過在於我
0290c05: 何關佛耶。問凡所觀境不出內外。心則屬內
0290c06: 佛則屬外。今云約心觀佛。莫也內外俱觀。若
0290c07: 爾必須仰面觀佛低頭照心。如足跨門限如
0290c08: 首鼠兩端。畢竟如何用心。答此尤難得的當。
0290c09: 今略舉一家之非。而後出其正義。初義者先
0290c10: 輩乃云定境屬外觀屬唯心。須知此說有二
0290c11: 失。一者正墮內外俱觀之失。二者觀屬唯心
0290c12: 有濫真心之失。以由初心行者須約妄心。而
0290c13: 觀彌陀應身。顯真佛體方免斯過。祖師雖有
0290c14: 唯心觀立之言。正是唯於妄心所造之境。用
0290c15: 三觀體之。觀若成時真佛方顯也。故知此說
0290c16: 失之甚矣。次出正義者。須知我心不局方所。
0290c17: 如前所引經文是也。故荊溪云。唯心之言豈
0290c18: 唯真心。須知煩惱心遍。子尚不知煩惱心遍。
0290c19: 安能了知生死色遍色。何以遍色即心故。若
0290c20: 爾不須攝佛歸乎東土。五陰質內亦不須仰
0290c21: 面觀佛低頭照心。今斷之曰。定境屬外。境
0290c22: 便是心。不須攝佛歸心。方名約心觀佛。如此
0290c23: 明之非但深得佛意。亦乃出常情。況佛親
0290c24: 口引喻云。如執明鏡自見面像。鏡中之像在
0290c25: 外。豈可攝歸我身方是我像耶。亦是引心向
0290c26: 彼作往生因。雖無方所在迷成局。今以妙解
0290c27: 融此局心。而即於佛成三諦三觀。是則鏡喻
0290c28: 觀法。執喻修觀。見像喻觀成。即見本性佛
0290c29: 也。觀未成時像既在外。以譬於心何須攝歸
0291a01: 我身耶。此譬顯然人自不達耳。問約心觀佛
0291a02: 定為外。境乃屬於妄。其義顯然無可疑者。用
0291a03: 於三觀體此妄境成妙三諦願示其相。答如
0291a04: 觀白毫一心一意專想不移。了了分明能了
0291a05: 此境。具足諸法此相為從我身得。為從我心
0291a06: 得。佛不從我身得。不從我心得。不從我身得
0291a07: 佛心。不從我心得佛色。何者若是心佛無心。
0291a08: 若是色佛無色。不可以色心求三菩提。所觀
0291a09: 之境既空。能觀之觀亦寂。能所俱亡不落情
0291a10: 想。空雖不可得隨念即見。如鏡照面像現其
0291a11: 中。又如比丘觀骨起種種光。此無持來者亦
0291a12: 無有此骨。皆意作耳。悉如幻化假。佛本不
0291a13: 曾來我亦無所至。心不自知心心不自見心。
0291a14: 心有想則癡。無想是泥洹。是法不可示。皆念
0291a15: 想所為。設有念亦無所有空耳。中三觀就能
0291a16: 觀邊論。三諦就所顯邊說。諦觀不二能所一
0291a17: 如。故祖師云。三諦三觀三非三三一一三無
0291a18: 所寄諦觀名別體。復同是故能所二非二斯
0291a19: 之謂也。問一心三觀三諦一境。不前不後方
0291a20: 是圓頓三昧。據上所論似如次第一心義之
0291a21: 何在。答說雖前後用在一時。且如照此白毫
0291a22: 即是我心。心外無法法法叵得是空。其相宛
0291a23: 然是假。假即是境。空即是觀。了了通達不為
0291a24: 境所染亡假也。了了通達不為智所淨亡空
0291a25: 也。非染非淨。境觀雙絕能所頓亡。即是中
0291a26: 道何有前後耶。若論假觀亦復如是。白毫宛
0291a27: 然如骨起光是假。其相叵得是空。此無持來
0291a28: 者。亦無有此骨是中也。若論中觀了此白毫
0291a29: 非空非假。若心有想則癡。無想是尼洹。是
0291b01: 法不可示皆念想所為亡二邊也。既其雙亡
0291b02: 必也雙照。以雙照故空假宛然。亡照同時不
0291b03: 可前後。是則一空一切空三觀俱空。一假一
0291b04: 切假三觀俱假。一中一切中三觀俱中。不前
0291b05: 不後絕思絕議。問淨土依正在十萬億剎外。
0291b06: 何云唯心淨土本性彌陀。又經云阿彌陀佛
0291b07: 去此不遠耶。答此義須約三諦三觀說之其
0291b08: 疑方解。何者就不失自體東西宛爾邊。何妨
0291b09: 在十萬億剎之外。即妙假也。就同一性體不
0291b10: 隔毫釐邊。即妙空也。就不一不異二相亡泯
0291b11: 邊。即妙中也。亦是一即一切故不妨遠。一切
0291b12: 即一故不妨近。非一非一切故不遠不近。以
0291b13: 例取捨不取不捨。合散不合不散等莫不皆
0291b14: 然。具如止觀前六章。依修多羅廣開妙解直
0291b15: 論諸法本真。無非三諦妙法。由此理具方有
0291b16: 事用。以即假故不失自體。不遠而遠往生彼
0291b17: 土。復由即空故同一性體故。以佛力故。三昧
0291b18: 力故。一念能見故。心在定故。如彈指頃故。不
0291b19: 近而近實不往生雙非二邊。非生非不生事既
0291b20: 即理便是妙事。但佛世根利隨舉其一必具
0291b21: 三。故小彌陀偏語其遠。十六觀經偏語其近。
0291b22: 既其遠近雙照必也遠近雙寂。是則近遠非
0291b23: 近非遠。生即無生無生即生非生非不生。
0291b24: 今人隨語生解偏執一邊不能圓解。故十疑
0291b25: 論云。今人聞生便作生解。聞不生便作不生
0291b26: 解。正墮此責也。悲夫。若不約理具三法。而
0291b27: 論事用三法。則遭從心生法之過。復招緣理
0291b28: 斷九之譏。豈是圓頓法門。若不爾者。何故妙
0291b29: 宗引般舟三昧經三力為證。一佛力。二三昧
0291c01: 力。此二非事用耶。三者本功德力。此非理具
0291c02: 耶。然末代行人而欲立行造修。須揀入理之
0291c03: 門起觀之處。以眾生在迷未悟理故。故至第
0291c04: 七正修章中。方論陰等十境的揀所觀。今亦
0291c05: 如是如前所辯。良由於此不見此意豈不惑
0291c06: 哉。問唯心淨土之唯心與本性彌陀。及十不二
0291c07: 門唯色唯心之唯心同異如何。答唯心淨土。
0291c08: 是所觀陰境。本性彌陀。是所顯法門亦是能
0291c09: 觀觀法。各舉一邊意在互顯。若十不二門約
0291c10: 三諦。妙色妙心而論唯心。故云非色非心空
0291c11: 也。而色而心假也。唯色唯心中也。此乃直約
0291c12: 中道絕待而論。名為妙色妙心。豈與唯心淨
0291c13: 土所觀陰心同日而語。熟看金指要自見
0291c14: 臧否。若觀二菩薩身相既同彌須揀別。經云。
0291c15: 但觀首相知是觀世音。如是大勢至。首相者。
0291c16: 觀音頂上有一肉髻。如未開蓮瑩淨紅鮮。大
0291c17: 勢至於肉髻上。有一寶瓶盛諸光明。若念此
0291c18: 菩薩名時須觀此相。若念清淨海眾時。須想
0291c19: 三乘諸天。圍繞一佛二菩薩也。所論境觀之
0291c20: 相悉例上可知。若不精揀何稱圓修。是故不
0291c21: 能已也。信筆述此老眼昏華不及檢文多有
0291c22: 脫。觀者恕之。至大三年冬至前三日。
0291c23: 淨土境觀要門終
