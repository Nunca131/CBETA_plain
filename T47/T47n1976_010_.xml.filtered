0417a16: 
0417a17: 西方合論卷之十
0417a18: 
0417a19: 第十釋異門
0417a20: 夫西方大旨，經中自明；淨土要門，諸論具
0417a21: 釋。如天親、智者、海東、越溪等，皆抉發幽微，
0417a22: 舉揚宗趣；近則雲棲和尚，所著小本疏鈔，條
0417a23: 分類析，精宏淵博，真照夜途之長炬，截苦海
0417a24: 之輕舟。諸師所發，已無餘蘊。但諸經中，隨時
0417a25: 立教，逗根說義，時有差別，致生學者疑畏。
0417a26: 今略為拈出，博採諸論，附以管見，會歸一
0417a27: 處，以便參攻。
0417a28: 一、剎土遠近釋。　二、身城大小釋。
0417a29: 三、壽量多少釋。　四、花輪大小釋。
0417b01: 五、日月有無釋。　六、二乘有無釋。
0417b02: 七、婦女有無釋。　八、發心大小釋。
0417b03: 九、疑城胎生釋。　十、五逆往生釋。
0417b04: 一、剎土遠近者，問：「大小本經，皆云西方去此
0417b05: 十萬億剎，《觀經》獨云：『阿彌陀佛，去此不遠。』二
0417b06: 說誰正？」釋：「以遠近無定故，故言亦遠亦近。何
0417b07: 故？凡言某方者，某方至某方，至某方幾城幾
0417b08: 剎者，是從色身建立；身相虛故，是故所計
0417b09: 方向道里，亦皆不實，不得言誰近誰遠。如滇
0417b10: 人言燕地遠，是從滇計故，燕實無遠；齊人
0417b11: 言燕地近，是從齊計故，燕實無近。又如十
0417b12: 步之地，蟻子即遠，大象即近，不應言遠是
0417b13: 實。何故？是地不當從蟻計故。亦不應言近是
0417b14: 實。何故？是地不當從象計故。又則計十步
0417b15: 者，亦非是寔，何故？是地既不從蟻不從象，亦
0417b16: 不當從人計故。《智度論》曰：『隨世俗所傳，故說
0417b17: 有方，方實不可得。』問曰：『何以言無方是方，亦
0417b18: 有亦常？如經中說日出處是東方，日沒處是
0417b19: 西方，日行處是南方，日不行處是北方。日有
0417b20: 三分合，若前合，若今合，若後合，隨方日分，
0417b21: 初合是東方，南方西方亦如是，日不行處是
0417b22: 無分。』答曰：『不然。須彌山在四域之中，日繞須
0417b23: 彌照四天下。怛羅越日中，是弗婆提日出，
0417b24: 於弗婆提人是東方；弗婆提日中，是閻浮提
0417b25: 日出，於閻浮提人是東方，是實無初。何以
0417b26: 故？一切方皆東方，皆南方，皆西方，皆北方。
0417b27: 汝言日出處是東方，日行處是南方，日沒處
0417b28: 是西方，日不行處是北方，是事不然。』問曰：
0417b29: 『我說一國中方相，汝以四國為難。以是故東
0417c01: 方非無初。』答曰：『若一國中日與東方合，是為
0417c02: 有邊，有邊故無常，無常故是不遍，以是故但
0417c03: 有方名而無實。是則方所尚不可得，豈有程
0417c04: 途？然亦不廢方所及程途故，何故？以不當從
0417c05: 閻浮提計，亦可即閻浮提計故。如日雖非東
0417c06: 西出沒，亦可言東出西沒故。』」
0417c07: 二、身城大小者，問：「《聲王經》曰：『阿彌陀佛與
0417c08: 聲聞俱，其國號曰清泰。聖王所住，其城縱廣
0417c09: 十千由旬。』《觀經》曰：『佛身高六十萬億那由他
0417c10: 恒河沙由旬，眉間白毫右旋宛轉如五須彌
0417c11: 山，佛眼如四大海水。』今計一海八萬四千
0417c12: 由旬，四海合三十三萬六千由旬。身過其眼
0417c13: 五百六十萬由旬，計所住城，尚少于眼三十
0417c14: 二萬六千由旬，何況其身，不應身城懸絕如
0417c15: 是。」釋：「海東《疏》中，亦有此問。《疏》曰：『彼佛有眾多
0417c16: 城，隨眾大小城亦大小。大城之中，示以大
0417c17: 身，小城之中，現以小身。《聲王經》言「十千由旬」
0417c18: 者，是與聲聞俱住之城，當知佛身相當而住。
0417c19: 《觀經》所說身高大者，當知其城亦隨廣大，與
0417c20: 諸大眾俱住處。』故先德云：『《法華》中淨光莊嚴
0417c21: 土，唯演頓故；《淨名》中眾香佛土，純菩薩故，所
0417c22: 以彼佛但現高大之身。若安養土，頓漸俱談，
0417c23: 聲聞菩薩共為僧故，故使佛示生身法身二
0417c24: 種之相，三十二相，通于生法，大小共見；若
0417c25: 八萬相，局在法身，大乘賢聖，方得見也。』是故
0417c26: 應以藏塵尊特之相得四益者，佛為稱機現
0417c27: 藏塵尊特身；應以八萬尊特之相得四益者，
0417c28: 佛為稱機現八萬尊特身；應以三十二尊特
0417c29: 之相得四益者，佛為稱機現三十二尊特身。
0418a01: 如毘盧遮那，聲聞視聽，隔于對顏，不妨菩
0418a02: 薩，更見大身。何故？佛身隨所被機，大小如
0418a03: 日，光隨隙分大分小，而是日光無大小故。」
0418a04: 三、壽量多少者，經云：「彼佛壽命無量無邊阿
0418a05: 僧祇劫。」又云：「彼佛至般泥洹時，觀世音菩薩
0418a06: 乃當作佛。」既當入滅，即是有量。釋：「先德云：
0418a07: 『藏通補處彰佛有量；別圓補處顯佛無量。以
0418a08: 十方三世一切如來，更無彼此，迭相見故；同
0418a09: 一法身，一智慧故。菩薩機忘，如來應息，名補
0418a10: 佛處，實異藏通，前佛定滅，後佛定生。故《金光
0418a11: 明》四佛降室，《疏》乃釋云：「若見四佛同尊特身，
0418a12: 一身一智慧，即是常身，弟子眾一故；若見四
0418a13: 佛佛身不同，即是應化，弟子眾多故。」』故知
0418a14: 全法界身，非生非滅，豈得分當現，橫論彼
0418a15: 此；既非生滅，無量義成。且淨佛剎中，摩剎水
0418a16: 樹，皆是佛身故。經中云：『是諸眾鳥，皆是阿彌
0418a17: 陀佛變化所作。』《智度論》曰：『眾生甚多，若佛處
0418a18: 處現身，眾生不信謂為幻化，心不敬重；有眾
0418a19: 生從人聞法，心不開悟，若從畜生聞法，則便
0418a20: 信受。如《本生經》說：菩薩受畜生身為人說法，
0418a21: 人以說法希有故，無不信受。有人謂畜生是
0418a22: 有情之物，以樹木無心而有音聲，則皆信受。』
0418a23: 以是故水樹禽鳥，皆是佛身變現故。若佛壽
0418a24: 量有盡者，道場國土及諸水鳥音聲，亦應有
0418a25: 盡。若有盡者，不應有補；若無盡者，不應言
0418a26: 滅。如虛空分齊，非有分齊，非無分齊，以不思
0418a27: 議智照之可得。」
0418a28: 四、花輪大小者，小本曰：「池中蓮華，大如車輪。」
0418a29: 《觀經》云：「一一池中有六十億七寶蓮華，團圓
0418b01: 正等，十二由旬。」大本云：「池中蓮華，或一由
0418b02: 旬，乃至百由旬千由旬。」夫人世車輪，大不逾
0418b03: 丈，縱復輪王千輻金輪，縱廣不過一由旬，何
0418b04: 得大小相懸乃爾？釋：「花輪大小亦如身城，以
0418b05: 眾生機有大小故，身城水樹現有大小，蓮華
0418b06: 亦然。如初地化百佛剎，見佛百葉花；二地化
0418b07: 千佛剎，即見千葉；三地萬葉；四地億葉；五地
0418b08: 千億；六地百千億；七地百千億那由他；八地
0418b09: 百千萬三千大千世界微塵數；九地百千萬
0418b10: 億阿僧祇國土微塵數；十地十不可說百千
0418b11: 億那由他佛微塵數。以自受用身有大小故，
0418b12: 見花亦爾，非是花有大小故。聞僧言：『海邊
0418b13: 有阿育王舍利塔，眾生見者光明各異，有
0418b14: 見無光者，有見光如細豆許者，有見如棗炬
0418b15: 者，有見如指頂大者，有見大如斗者，如斗
0418b16: 者千不一見。』眾生同一肉眼所見尚異，何況菩
0418b17: 薩聲聞乃至人天等，功用懸絕，所感花輪，
0418b18: 焉得不殊。如此土中剎利貴種，飛樓傑閣遍
0418b19: 滿城邑；寒微煢子，敝茅土窟乃至不得，不
0418b20: 應難言大小懸殊。何故？是自福德所招故。寶
0418b21: 池花相，應亦如是。」
0418b22: 五、日月有無者，諸本或言日月虛空；或言處
0418b23: 空而不運轉；或不言有無；或直言無有。又經
0418b24: 曰：「彼佛光明普照佛剎，無量無數不可思議，
0418b25: 映蔽日月。諸聲聞眾皆有身光，能照一尋；
0418b26: 菩薩光照極百千尋；二菩薩光明，常照三千
0418b27: 大千世界。」如是雖有日月，如爝火之處太陽，
0418b28: 豈有光照？若日月不能照者，應無晝夜。何故？
0418b29: 經言晝夜六時，及與清旦食時等事，明知
0418c01: 亦是權說，借此晝夜喻彼時分，非為實事。且
0418c02: 晝夜往來者，是眾生心明暗傾奪感有此相，
0418c03: 故淨佛國土，不應有此。如忉利而上，尚不假
0418c04: 明日月，何況極樂？縱令有者，亦是彼化國眾
0418c05: 生，色空見未盡，現有如是日月相故，而實佛
0418c06: 土，無有日月。如《大論》曰：「釋迦文佛更有淨國
0418c07: 土如阿彌陀佛；阿彌陀佛亦有不嚴淨國
0418c08: 如釋迦文佛。」此隨機感說，亦不妨說有故。
0418c09: 六、二乘有無者，問：「天親菩薩無量壽偈曰：『大
0418c10: 乘善根界，等無譏嫌名。』乃至『不聞二乘名，何
0418c11: 況有實是？』諸經中皆言：『國土聲聞不可稱量。』
0418c12: 何故？」釋：「先德云：『二乘生者，皆是臨終回小向
0418c13: 大，以習小功深，聞佛所說及風柯水響，皆
0418c14: 演小故，暫證小果漸次增進，至菩薩位，非是
0418c15: 住小。』是故說無二乘者，有二義：一是決定二
0418c16: 乘不生，是寔無故；二是不住二乘，是畢竟無
0418c17: 故。辟如二人同官郎署，一人官止于此，一人
0418c18: 將遷。止郎署者，可以稱郎，以無後官故；將遷
0418c19: 官者，不定是即，以即畢竟改故。以是故淨土
0418c20: 不得言有二乘，以畢竟至菩薩位故。」
0418c21: 七、婦女有無者，《聲王經》中阿彌陀佛，亦有父
0418c22: 母，何得言無女人？釋此亦化作，如化鸚鵡。
0418c23: 《海東疏》曰：「《聲王經》說安樂世界阿彌陀佛有
0418c24: 父母者，是變化女非寔報女；又復雖有父母，
0418c25: 而非胎生，實是化生，假為父母。如彼經言：
0418c26: 『若四眾能正受佛之名號，以此功德臨命終
0418c27: 時，阿彌陀佛即與大眾，住此人所令其得
0418c28: 見；見已慶悅倍增功德，以是因緣所生之
0418c29: 處，永離胞胎穢欲之形，純處鮮妙寶蓮花中，
0419a01: 自然化生，具大神通光明赫奕。』當知父母
0419a02: 假寄之耳。」或說《聲王經》中說有父母，是顯彼
0419a03: 佛所住穢土。是義不然。何故？彼經既說寶蓮
0419a04: 化生，又言二菩薩侍立左右，此等悉是淨土
0419a05: 相，不異《觀經》所說故。當知彼經所說，提婆達
0419a06: 多及魔王等，悉于淨土變化所作，不由此等
0419a07: 為非淨土，如化畜生非穢土故。
0419a08: 八、發心大小者，魏譯三輩之中，皆有發菩提
0419a09: 心，《觀經》下品，直言十念。諸經互異，今欲知會
0419a10: 者，諸經皆是發大菩提心以為因故。何故？若
0419a11: 是最初無大因者，其人雖復經耳，亦生疑難，
0419a12: 何得頓聞頓信？是故當知下品十念者，亦是
0419a13: 宿植大因，後生退墮，故其臨終遇善知識，如
0419a14: 旱苗得雨，萌芽頓發故。若無因者，知識尚不
0419a15: 得遇，何況信受。如聰慧貴遊之士，多有愈
0419a16: 聞愈不信者，即知一聞頓念，非是小緣，不
0419a17: 應以一生作惡，便謂此人無大因故。經云：「世
0419a18: 間人民，得聞阿彌陀名號，若慈心喜悅，毛
0419a19: 髮聳然，淚即出者，皆是累世嘗行佛道，或
0419a20: 他方佛所嘗為菩薩。」是故不論顓愚黠慧，凡
0419a21: 至心念佛者，皆是多劫深植善根，發大菩提
0419a22: 心故。何故？所謂善根者，不專言智慧，若復
0419a23: 無根，如種焦穀，豈有芽出？如世間弈棋小
0419a24: 事，有無知賤流，頓學頓精者；有智士習之，
0419a25: 終身居末品者，即知是因。小枝無因，尚不
0419a26: 得入，何況大法？是故若有信是希有難信之
0419a27: 法者，是人即是大心菩薩故。
0419a28: 九、疑城胎生者，元魏譯曰：「若有眾生，墮于疑
0419a29: 悔，積集善根希求佛智、普遍智、不思議智、
0419b01: 無等智、威德智、廣大智，於自善根不能生
0419b02: 信，由聞佛名起信心故，以此因緣於五百
0419b03: 歲處花胎中，猶如苑觀宮殿之想，不見佛，
0419b04: 不聞法，是名胎生。」魏譯曰：「不了佛智，然猶信
0419b05: 罪福，修習善本，願生其國，是故胎生。」宋譯
0419b06: 曰：「眾生所種善根，不能離相，不求佛慧，妄
0419b07: 生分別，深著世樂，人間福報，是故胎生。」王
0419b08: 氏本曰：「若有眾生，修諸功德，願生彼剎，後復
0419b09: 疑悔，不信有彼佛剎，不信作善得福。其人雖
0419b10: 爾，續有念心，暫信暫不信，臨命終時，佛乃化
0419b11: 現其身，令彼目見。以心悔故，其過差少，亦
0419b12: 生彼剎，是謂胎生。」今按前二譯，但不信自
0419b13: 性，不了佛智，名胎生故。宋譯則直言修善求
0419b14: 生人天者為胎生，極樂國中無胎生故。若王
0419b15: 氏則又以不信佛剎，不信罪福，暫信暫不
0419b16: 信為胎生，異前譯中聞名起信，及修習善
0419b17: 本二種往生。大約淨土中，略言九品，廣言千
0419b18: 萬品，亦不能盡。如今生人中者，種種福報，
0419b19: 種種罪業，各各不同，是故諸譯雖互異，皆
0419b20: 為實語。就中元魏譯，旨趣尤奧，以不信自
0419b21: 善根故，依他起信即是疑城。信自善根者，即
0419b22: 頓了自心不從他得，以入悟方能脫疑。是故
0419b23: 未悟而修，終隔疑胎。胎以裹蔽為義，未悟之
0419b24: 人，諸障未徹，合得是報。此等當在中下、下上
0419b25: 品攝，何故？下品後二種，經歷六劫、十二劫方
0419b26: 得花開，此但五百歲故。若如王本，則信佛猛
0419b27: 利未若最後二種。又所生在其剎邊地，不應
0419b28: 五百歲得見佛故。
0419b29: 十、五逆往生者，《大經》曰：「唯除造五無間惡業，
0419c01: 誹謗正法及諸聖人。」《觀經》則五逆十惡，臨終
0419c02: 十念，皆得往生。當知《大經》揀五逆者，以誹
0419c03: 謗故。何故？入淨土以信為導師，誹謗是信
0419c04: 之賊。如水無所不容但不容火，以火自不能
0419c05: 容故；如風無所不入但不入石，以石自不堪
0419c06: 入故。誹謗之人，燒正法如猛焰，障佛智如鐵
0419c07: 壁，是故法海慧風，無因得受。《觀經》揀誹謗
0419c08: 不揀五逆者，義同文異。以五逆雖至惡，尚無
0419c09: 決定不信之見，不應揀故。然有大心之人，始
0419c10: 或不信，後因啟發，猛省前失。如韓昌黎始斥
0419c11: 佛骨，後歸依大顛；張無盡初詆佛書，欲著無
0419c12: 佛論，後觀《淨名經》，大有省發，卒為宗門龍
0419c13: 象，尤是法中希有之事。是故儒林英特，或
0419c14: 有謬聽先入，誤謗佛法，但速圖改悔，即是
0419c15: 盛事，不應以謗為障難故。
0419c16: 西方合論卷之十終
